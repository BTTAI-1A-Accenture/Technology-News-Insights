La Dacia Spring Extreme è la nuova versione top di gamma della city car 100% elettrica del marchio rumeno, che sarà presentata al Salone di Bruxelles 2023. Con uno stile outdoor unico, questa nuova versione completerà l’attuale gamma di Dacia che include modelli come Spring, Sandero, Duster e Jogger. La nuova Spring Extreme si distingue per la sua nuova colorazione Blu Ardesia, che si abbina perfettamente agli elementi in rame presenti su barre al tetto, calotte degli specchietti retrovisori esterni, logo sui cerchi e logo Dacia sul portellone posteriore e sotto i gruppi ottici.  Inoltre, lo stripping con motivo topografico sulle portiere anteriori – con un riferimento allo snorkel del Duster – situato tra le portiere e i parafanghi anteriori, aggiunge un tocco di originalità. La protezione delle soglie sottoporta con motivo topografico completa il design esterno. L’abitacolo non è da meno, con soglie sottoporta anteriori con motivo topografico, tappetino di gomma all’anteriore con motivo topografico ed elementi in color rame su pannelli delle portiere anteriori, profilo delle bocchette d’areazione e bordo del sistema di infotainment. I sedili sono in tessuto con impunture in rame ed emblema Dacia Link ricamato in rilievo sui sedili anteriori.  L’allestimento Extreme della Dacia Spring prende il posto dell’Expression, che finora è stato scelto dal 80% dei clienti privati. Debutta con un nuovo motore elettrico da 65 CV, che si distingue per la sua potenza e la sua efficienza. Il propulsore Electric 65 è esclusivo per questa variante top di gamma e si abbina ad un riduttore innovativo che aumenta la coppia trasmessa alle ruote, offrendo così una maggiore accelerazione e ripresa. Con questo powertrain, la Spring Extreme offre un’autonomia di 220 km nel ciclo WLTP combinato e 305 km in quello WLTP City. L’Electric 45 da 45 CV, invece, continua ad essere disponibile per l’allestimento Essential. La nuova Dacia Spring Extreme sarà ordinabile in Italia dal 18 gennaio ad un prezzo di 23.200 euro (ecobonus escluso). Le prime consegne sono previste prima dell’estate. Xavier Martinet, SVP Marketing, Vendite e Operazioni di Dacia, ha detto: “In meno di 2 anni, i clienti hanno reso Spring uno dei modelli leader di mercato dei veicoli elettrici con oltre 100.000 ordini registrati dal lancio. Nel 2022, ci auguriamo che Spring sia sul podio europeo dei veicoli elettrici più venduti dai clienti privati. In Francia, è il veicolo elettrico più venduto. Spesso inizialmente acquistata come seconda auto della famiglia, Spring si impone, durante la settimana, come il mezzo di trasporto principale del 90% dei nuclei familiari che l’hanno scelta. Audace e visionaria, Spring è perfettamente in grado di rispondere alle esigenze di mobilità dei clienti”.  Il tuo indirizzo email non sarà pubblicato. I campi obbligatori sono contrassegnati * Commento *  Nome *  Email *  Sito web   Salva il mio nome, email e sito web in questo browser per la prossima volta che commento.  

  Δ Contatti e Pubblicità - Cookie Policy - Informativa Privacy - Impostazioni privacy Copyright © Motorionline S.r.l. - Dati societari - P.IVA IT07580890965 Testata Giornalistica registrata al Tribunale di Milano in data 20/01/2012 al numero 35 Direttore Responsabile : Lorenzo V. E. Bellini