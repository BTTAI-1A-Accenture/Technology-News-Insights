Näe tärkeimmät uutiset täydennettynä sinulle valikoidulla sisällöllä. Lue lisää Volodymyr Zelenskyin puheita on kuultu aiemmin muun muassa Grammy-gaalassa, mutta MM-finaaliin hän ei ole tervetullut. Ukrainan presidentti Volodymyr Zelenskyi olisi halunnut päästä ääneen jalkapallon MM-finaalissa. Kuva: Lehtikuva Kansainvälinen jalkapalloliitto Fifa on torpannut Ukrainan presidentin Volodymyr Zelenskyin toiveen, kertoo CNN. Raa’an hyökkäyssodan kohteena olevan maan presidentti olisi halunnut jakaa rauhan sanomaa ennen MM-finaalia. CNN:n lähteen mukaan Zelenskyi oli ehdottanut Fifalle, että hänen lyhyt puheenvuoronsa voitaisiin välittää sunnuntaina ruudun kautta niin qatarilaisyleisölle kuin kotikatsojillekin. Fifa ei ehdotukselle lämmennyt. Tämä tuli Zelenskyille yllätyksenä. – Luulimme, että Fifa haluaisi hyödyntää alustaansa hyvään tarkoitukseen, CNN:n lähde toteaa. Toistaiseksi ei ole tietoa siitä, olisiko Zelenskyin puheenvuoro esitetty suorana vai tallenteena. CNN:n lähteen mukaan neuvottelut ovat edelleen kesken. CNN tiedusteli asiasta Fifalta, muttei saanut vastausta. Zelenskyin puheita rauhan hyväksi on aiemmin esitetty muun muassa Cannesin elokuvajuhlilla ja Grammy-gaalassa. Venäjä hyökkäsi Ukrainaan 24. helmikuuta. 