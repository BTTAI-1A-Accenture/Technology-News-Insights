26.05.2023 W odbywającej się w dniach 15-20 maja 2023 r. w Ningbo wystawie Chiny - Europa Środkowo-Wschodnia udział wzięła liczna reprezentacja polskich przedsiębiorstw. Około 50 polskich firm zaprezentowało produkty spożywcze, kosmetyki, a także nowoczesne rozwiązania logistyczne, które spotkały się z dużym zainteresowaniem odwiedzających targi. W wydarzeniu wziął udział ambasador Wojciech Zajączkowski, który odwiedził polskie stoiska. Przedstawiciele ambasady uczestniczyli ponadto w wybranych wydarzeniach towarzyszących wystawie m.in. dotyczących kwestii celnych, inspekcji i kwarantanny a także spraw sanitarnych i fitosanitarnych. Polski pawilon narodowy został zorganizowany przez Zagraniczne Biuro Handlowe w Szanghaju. Firmy prezentowały swoje produkty także na wspólnym stoisku Izby Przemysłowo Handlowej Polska-Azja i Chińsko-Polskiej Izby Gospodarczej. Polskie firmy stanowiły w Ningbo najliczniejszą grupę uczestników zagranicznych, stanowiąc przy tym największą reprezentację polskiego biznesu na wydarzeniu targowym w Chinach po wycofaniu obostrzeń pandemicznych. Na marginesie wystawy ambasador Wojciech Zajączkowski spotkał się z wicegubernatorem prowincji Zhejiang Lu Shan. Głównym tematem rozmowy były perspektywy rozwoju współpracy prowincji z Polską. Prowincja Zhejiang i Ningbo od lat odgrywają istotną rolę w polsko-chińskich relacjach gospodarczych.