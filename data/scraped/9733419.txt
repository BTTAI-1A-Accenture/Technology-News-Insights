Kaunas toliau bando atsikratyti nereikalingo nekilnojamojo turto (NT). Aukcionuose parduodamas ir trys buvusios mokyklos, ir gyvenamieji pastatai, ir net įvairiausi inžineriniai statiniai. Tapo nebereikalingos Viešajame aukcione parduodamo NT sąraše įrašytos net kelios buvusios švietimo įstaigos. Tikimasi, kad šie pastatai atras naujus šeimininkus, nes Kauno miesto savivaldybė nemato galimybių objektų panaudoti visuomenės poreikiams. Viena tokių parduodamų mokyklų yra Pramonės pr. 35. Čia seniau veikė Tito Masiulio jaunimo mokykla. Už šį keturių aukštų pastatą viešajame aukcione nustatyta daugiau nei 441 tūkst. eurų pradinė suma. Sausio 13-osios aukos – Tito Masiulio – vardu pavadintos mokyklos istorija prasidėjo 1994-asiais ir tęsėsi iki 2018 m., kai jaunimo mokykla buvo prijungta prie Kauno suaugusiųjų ir jaunimo mokymo centro. Po reorganizacijos Pramonės prospekte esantis pastatas tapo nebereikalingas. Į aukcione parduodamų pastatų sąrašą buvusi mokykla įtraukta 2021-aisiais, tačiau naujo šeimininko dar nerado. Kita miestui nebereikalinga mokykla – Verkių g. 30. Čia seniau veikė Kauno „Žiburio“ pradinė mokykla. Nurodoma, kad likutinė pastato vertė – beveik 428 tūkst. eurų.  Nebereikia: keturių aukštų buvęs T. Masiulio jaunimo mokyklos pastatas – ant aukciono prekystalio. / Regimanto Zakšensko nuotr. Nereikia ir medinuko Dar viena švietimo įstaiga, įtraukta į viešai parduodamų objektų sąrašą, – buvusi Vinco Bacevičiaus pradinė mokykla. Savanorių pr. 91-uoju numeriu pažymėto medinuko pardavimą kauniečiai vertina nevienareikšmiškai. Beveik prieš dešimtmetį buvo skelbiama, kad mokykla bus išsaugota, čia pradinukai toliau galės mokytis, tačiau po kelerių metų savivaldybės planai pasikeitė, nes specialistai konstatavo, kad patalpos neatitinka tokioms įstaigoms keliamų reikalavimų.  Mokiniai iškelti į Žaliakalnio progimnaziją, o pastatas liko tuščias, kurį laiką naudotas pagal panaudos sutartį su viešosiomis įstaigomis. Dabar nurodoma, kad dviejų aukštų rąstinio pastato, kuriame ir buvo mokykla, taip pat ūkinio pastato ir kieme esančių statinių likutinė vertė nesiekia nė 42 tūkst. eurų. Kauno miesto savivaldybė prieš kelerius metus skelbė, kad pastatas – avarinės būklės. Todėl 2021-aisiais pastatas įtrauktas į savivaldybės nekilnojamojo turto sąrašą, parduodamą viešajame aukcione. Kaip buvo teigiama miesto atstovų pranešime, 2018 m. Švietimo ir mokslo ministerijos švietimo kokybės ir regioninės politikos departamentas, atsakydamas į mokinių tėvų skundus, konstatavo, kad netoleruotina reikalauti, jog pastatas būtų išsaugotas, kai jam reikalingas kapitalinis remontas. Dokumente esą pabrėžta, kad Kauno V. Bacevičiaus pradinėje mokykloje mokiniai neturi tinkamų edukacinių erdvių ugdymo procesui įgyvendinti – nėra aikštyno, stadiono, skaityklos, sporto salės ir kitų reikalingų erdvių. Auklėtiniai buvo mokomi neužpildytose klasėse, nors pagal teisės aktų reikalavimus kiekvienoje jų turi būti po 24 mokinius. „Tai rodė neracionalų lėšų panaudojimą“, – tąkart komentavo savivaldybės atstovai.  Paskirtis: nauji šeimininkai turės pasitelkti fantaziją, ką galima padaryti iš buvusios pragarinimo kameros. / Regimanto Zakšensko nuotr. Kaip tada buvo cituojamas Kauno savivaldybės Nekilnojamojo turto skyriaus vedėjas Donatas Valiukas, miestas ilgą laiką ieškojo įvairių įmanomų būdų, kaip pastatą įgalinti, tačiau visi bandymai buvo nesėkmingi dėl avarinės objekto būklės. „Analizavome nemažai skirtingų alternatyvų, kurios leistų efektyviai prikelti pastatą naujam gyvenimui, tačiau jis yra visiškai nusidėvėjęs ir netinkamas naudoti. Muzikos, dailės ir kitos neformaliojo ugdymo įstaigos, kurių vadovams siūlyta apsvarstyti galimybę įsikurti šiose patalpose, to atsisakė dėl nederamų sąlygų. Taigi dėl šių objektyvių priežasčių čia jokių funkcijų ar veiklų nenumatyta. Atnaujinti statinių kompleksą kainuotų pernelyg brangiai.  Žaliakalnis kartu su aplinkiniais mikrorajonais sparčiai auga ir keičiasi, todėl nėra prasmės delsti ir stabdyti miesto plėtros“, – tuomet teigė D. Valiukas. 2020 m. kovą buvusi mokykla buvo išbraukta iš kultūros vertybių registro, teisinė apsauga panaikinta. „Mokyklos, esančios Pramonės pr. 35 ir Savanorių pr. 91, yra prastos būklės, nepatogaus suplanavimo ir dydžio. Mokykla, adresu Verkių g. 30, lieka įtraukta į Privatizuojamų objektų sąrašą, ketinama ją panaudoti švietimo veiklai, tačiau konkrečių sprendimų dar nepriimta“, – apie visų trijų mokyklų pardavimą dabar „Kauno dienai“ komentavo D. Valiukas ir pridūrė, kad, nors į viešajame aukcione parduodamų NT objektų sąrašą pastatai įtraukti ne vienus metus, tačiau šios mokyklos esą anksčiau nebuvo parduodamos aukcionuose.  Likimas: nors Chemijos g. 4C esanti automobilių stovėjimo aikštelė įtraukta į sąrašus, dėl jos pardavimo specialistai dar nesutarė. / Regimanto Zakšensko nuotr. Ką dar parduoda? Dabartiniame viešajame aukcione parduodamų NT objektų sąraše galima aptikti kelias dešimtis nugyventų butų, kambarių ar namų. Dalis į miesto rankas buvo patekę mirus šeimininkams, kiti per ilgą laiką ypač nusidėvėjo, tad remontuoti tokio turto miestui neapsimoka. Tačiau savivaldybė siekia parduoti ir kitokį turtą, kuris negali būti panaudotas miesto poreikiams. Štai yra keletas sandėlių, kurių kaina svyruoja nuo tūkstančio iki keliolikos tūkstančių eurų. Į sąrašą įtrauktos ir buvusios bibliotekos patalpos, esančios P. Baršausko g. 92, tačiau specialistai „Kauno dienai“ teigė, kad kol kas patalpos naudojamos, tad aukcionas šiam objektui šiuo metu neorganizuojamas. „Bibliotekos veiklai šios patalpos nebenaudojamos, o šiuo metu jomis naudojasi Kauno bendruomenės centras „Girsta“, kuris erdves pritaiko visuomenės poreikiams“, – pažymėjo D. Valiukas. Chemijos g. 4C esanti automobilių stovėjimo aikštelė – taip pat sąraše, bet ir jos likimas dar ne iki galo aiškus. „Šiuo metu aikštelė neparduodama, kadangi numatyta ją skirti Kauno ledo arenos naudotojų poreikiams. Kol neaiškus šio objekto ilgalaikis valdytojas ir nežinomi poreikiai, aikštelės aukcionas neskelbiamas. Ji šiuo metu išnuomota, tad konkretus vietų skaičius ir jo naudojimas priklauso nuo nuomininko sprendimo“, – komentavo Nekilnojamojo turto skyriaus vedėjas. Žvalgantis po aukcione ruošiamų parduoti NT objektų sąrašą, akys užkliūva už kelių objektų, kurių paskirtis, matyt, žinoma tik tam tikrų sričių specialistams. Štai T. Masiulio g. 18 miestui priklauso pragarinimo kamera. Nurodoma, kad šio inžinerinio statinio plotas 262,71 kv. m, o jo likutinė vertė lygi nuliui eurų. „Tai inžinerinis statinys iš betono ir metalo elementų, panašus į pamatus. Savivaldybei šis objektas atitekęs kaip bešeimininkis turtas. Jis gali būti naudojimas pagal poreikius“, – apie tai, kad nauji šeimininkai galės pasitelkti fantaziją ir pragarinimo kamerą pritaikyti saviems tikslams, kalbėjo D. Valiukas. Savivaldybė siekia atsikratyti ir kiemo rūsio, esančio A. Juozapavičiaus pr. 21E. Už pirmo aukšto mūrinio pastato pusrūsyje esantį ir fiziškai pažeistą objektą tikimasi gauti ne mažiau kaip 908 eurų. „Šis kiemo rūsys nėra kareivinių pastate ir nepatenka į kareivinių teritoriją. Parduoti turtą gyventojams nebuvo bandyta“, – pridūrė Nekilnojamojo turto skyriaus vedėjas.  Regimanto Zakšensko nuotr. Vyksta nuolat Savivaldybė nuolat aukcionuose parduoda nereikalingą turtą. Jei neatsiranda pirkėjų, aukcionai kartojami, tik tuomet jau mažinama pradinė kaina. „Šiais metais įvyko 33 pirminiai aukcionai, 41 aukcionas buvo skelbtas pakartotinai“, – įvardijo D. Valiukas. Pasak specialisto, šiais metais už aukcione parduotą turtą miesto biudžetas papildytas daugiau nei 800 tūkst. eurų. „Aukcione parduotas ne itin brangus, savivaldybės funkcijoms nenaudojamas ir niekuo neišskirtinis turtas. Buvo parduoti nenaudojami būstai, palėpės ir ūkiniai pastatai“, – pridūrė Nekilnojamojo turto skyriaus vedėjas. Pašnekovas aiškino, kad aukcionuose populiariausi nebrangūs objektai ir nedideli, patraukliose miesto vietose esantys butai. „Gana greitai parduodami bendrabučių kambariai. Dažniausiai pirkėjų netenkina aukšta pradinė kaina, kitais atvejais objektai parduodami pagal klientų poreikį konkrečiam objektui“, – teigė D. Valiukas. Lietuvos zoologijos sode gyvenantys liūtai Rudis ir Juodis mini 10-ies metų jubiliejų. Šia proga broliai gavo ir po šventinį tortą.
... Sekmadienio vakarą į Lietuvą atvyko paskutinieji Kauno „Žalgirio“ komandos krepšininkai – Vilniaus oro uoste nusileido ekipos naujokai Tyrone'as Wallace'as, Sylvainas Francisco, Alenas Smailagičius ir Bryantas Dunstonas.
... Ruošiantis Rotušės aikštės rekonstrukcijai iš pradžių išžvalgyti vietas, kur bus tiesiami inžineriniai tinklai, buvo pavesta archeologams. Duobės jau užverstos, bet nelygiai ir tai tapo spąstais neatidiems keliautoja... Kauno savivaldybei suteikus statybų leidimą, SBA grupės nekilnojamojo turto (NT) plėtros bendrovė tęsia „Nemunaičių“ rajono plėtrą Nemuno pakrantėje Kaune, H. ir O. Minkovskių gatvėje. Šalia naujo verslo centro „Hermanas&l... Kauno rajono savivaldybės viešojoje bibliotekoje vyko vaikų vasaros stovykla „Neatrastų knygų saloje“, kurioje netrūko įspūdžių.
... Zapyškyje, Nemuno pakrantėje, jau pastatyti vandens ženklai, įspėjantys vandens motociklų vairuotojus sumažinti greitį ir nekelti bangavimo. Artimiausiomis dienomis tokių pat ženklų atsiras ir Kulautuvoje.
... Reaguodami į Kauno rajono mero Valerijaus Makūno raštą dėl Zapyškyje, Vytauto gatvėje, sustabdytų kelio rekonstrukcijos darbų, akcinė bendrovė „Via Lietuva“ ir Kultūros paveldo departamentas (KPD) prie Kultūros ministerijos... Šiltasis metų laikas žmones motyvuoja gyventi sveikai ir aktyviai. Kauno rajono gyventojai jau ne vienus metus tam turi puikią galimybę – čia reguliariai vyksta nemokamos treniruotės po atviru dangumi. Jas organizuoja Kauno rajono visuomen... Stabiliai augančiame Kauno rajone didėja ir mokinių skaičius. Preliminariais duomenimis, šiais mokslo metais visose įvairių tipų Kauno rajono švietimo įstaigose mokysis 16 151 vaikas, arba 517 daugiau negu pernai. Iš jų 5 124 &nda... Nacionaliniam M. K. Čiurliono dailės muziejui pasirašius sutartį dėl Mykolo Žilinsko dailės galerijos rekonstrukcijos projekto, rangos darbus pradėti tikimasi kitų metų vasarą.
... Visos teisės saugomos © 1998 - 2024 UAB „Diena Media News“    