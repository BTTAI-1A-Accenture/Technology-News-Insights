Šiuo metu, anot tarnybos vadovės Ilmos Skuodienės, mažamečiais rūpinasi ir specialistai, jiems suteikta psichologinė pagalba. „Vakar mūsų partneriai sulaikė bandomus iš Lietuvos išvežti vaikus. Per pastarąsias savaites vaikai patyrė neeilinius išgyvenimus, todėl mūsų pirma užduotis yra užtikrinti vaikams saugią aplinką bei pasirūpinti jų fiziniu ir emociniu saugumu. Tad antradienį vaikai buvo perduoti įstatyminiam atstovui ir nuvežti į saugią aplinką, kur jais rūpinasi jiems jau pažįstami globėjai. Vakar vaikus apžiūrėjo medikai, bendravo psichologai, šiuo metu jie jaučiasi gerai. Dabar svarbiausia užtikrinti vaikų ramybę ir apsaugoti nuo papildomų išgyvenimų, tad darysime viską, kad užtikrintume geriausius vaikų interesus“, – portalui lrytas.lt pateiktame atsakyme teigė I.Skuodienė. Valstybės vaiko teisių apsaugos ir įvaikinimo tarnybos direktorės teigimu, šiuo metu vaikų tėvai sulaikyti, tad daug kas priklausys nuo tolimesnių teisėsaugos, teismo sprendimų. „Tačiau primename, kad vaiko teisių gynėjų tikslas, kad vaikai augtų šeimose, su savo tėvais. Tad pagal galimybes bendrausime su šeima ir sieksime, kad šeima bendradarbiautų, priimtų pagalbą, o vaikai galėtų grįžti į pasikeitusią situaciją šeimoje. Kiekvienam vaikui svarbi teisė augti saugioje, tobulėti skatinančioje šeimos aplinkoje, turėti galimybę dalyvauti laisvalaikio užimtume, ugdytis, gauti medicininę pagalbą, turėti teisę rinktis. Šis įvykis atkreipė dėmesį į kartais sudėtingas situacijas, kai susitikimai su artimaisiais gali tapti nesaugūs vaikui, todėl Tarnyba rengia naujas susitikimų organizavimo, artimųjų bendravimo su vaiku rekomendacijas globos centrams“, – tvirtino I.Skuodienė. Savo ruožtu vaikų gerovės centro „Pastogė“ atstovai bendrauti su žurnalistais atsisakė. Prieš kelias savaites pagrobti vaikai bei jų tėvai – Mindaugas ir Inga Vilčinskai – buvo rasti Ignalinos rajone, netoli Lietuvos sienos su Baltarusija. Teisėsauga nurodė, kad tėvai bandė sprukti nuo pasieniečių, neasfaltuotu keliu važiavo apie 100 kilometrų per valandą greičiu. Pareigūnai įtaria, jog tėvai su vaikais turėjo tikslą neteisėtai patekti į Baltarusijos teritoriją. Valstybės sienos apsaugos tarnybos (VSAT) Vilniaus pasienio rinktinės vadas Darius Škarnulis antradienį pasakojo, kad pasieniečiai antradienį maždaug 1 kilometru nuo sienos su Baltarusija atstumu sustabdė automobilį „Fiat Focus“ su vokiškais numeriais. Anot VSAT atstovo, transporto priemonę vairavęs asmuo su pareigūnais bendravo vokiškai. Pasieniečiams paprašius asmens pateikti kelionės dokumentus, šis, pasak D.Škarnulio, to nepadarė, toliau kalbėjo vokiškai. Galiausiai, anot pasieniečio, sustabdytas automobilis spruko nuo pareigūnų. Tik sulaikius automobilį, paaiškėjo, kad jame važiavo prieš kelias savaites Kaune savo tris vaikus pagrobę vyras ir žmona, pagrobti mažamečiai vaikai ir dar vienas asmuo. „Labai didelė tikimybė, kad minėti asmenys ketino neteisėtai kirsti valstybės sieną, konkrečiai (važiuoti į – ELTA) Baltarusijos Respubliką, nes, kaip ir minėjau anksčiau, asmenys sulaikyti 1 kilometras nuo valstybės sienos. Asmenys buvo pasiruošę eiti miškinga vietove – kojų čiurnos, kelnės buvo apvyniotos lipnia juosta, taip saugantis nuo erkių. Vaikai dėvėjo pirštines. Galima daryti pagrįstas prielaidas, kad asmenys bandė kirsti valstybės sieną ir ne per pasienio kontrolės punktą, nes su savimi neturėjo kelionės dokumentų“, – pasakojo D.Škarnulis. Visi trys suaugę asmenys sulaikyti 48 valandoms. Kauno apygardos vyriausiasis prokuroras Darius Valkavičius spaudos konferencijoje priminė, kad teisėsauga dėl vaikų pagrobimo atlieka ikiteisminį tyrimą, aiškinasi, kokiomis aplinkybėmis vaikai buvo pagrobti. Prokuroras pažymėjo, kad vaikai iš tėvų į globos įstaigą buvo paimti teismo sprendimu. Primename, kad 5, 7 ir 9 metų amžiaus vaikai Kaune, iš vaikų gerovės centro „Pastogė“, buvo pagrobti liepos 18 dieną. Kaip anksčiau skelbė Valstybės saugumo departamentas (VSD), Kaune savo vaikus, kaip įtariama, pagrobę asmenys priskiria save „suverenų“ judėjimui. „Vadinamieji „suverenai“, kuriais esantys skelbiasi ir savo vaikus iš valstybės laikinos globos pagrobę sutuoktiniai, vadovaujasi valstybės teisėtumą neigiančia antivalstybine ekstremistine ideologija. „Suverenais“ pasiskelbę asmenys nepripažįsta valstybės institucijų sprendimų ir yra įsitikinę, kad gali nevykdyti teisės aktuose įtvirtintų gyventojų pareigų“, – skelbė VSD. 
              UAB „Lrytas“,A. Goštauto g. 12A, LT-01108, Vilnius.
             
            Įm. kodas: 300781534
            Įregistruota LR įmonių registre, registro tvarkytojas: Valstybės įmonė Registrų centras 
            lrytas.lt redakcija news@lrytas.lt
            Pranešimai apie techninius nesklandumus pagalba@lrytas.lt 
                  Atsisiųskite mobiliąją lrytas.lt programėlę
                 
                  Sekite mus:
                