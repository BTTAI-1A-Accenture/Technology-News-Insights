Näe tärkeimmät uutiset täydennettynä sinulle valikoidulla sisällöllä. Lue lisää Julkkispari Janni Hussi ja Joel Harkimo menivät naimisiin viime lauantaina. Hussi ja Harkimo astelivat lauantaina avioliiton satamaan. Kuva: Janne Aaltonen Somevaikuttaja ja yrittäjä Janni Hussi meni naimisiin poliitikko-yrittäjä Joel Harkimon kanssa lauantaina 10. kesäkuuta Helsingissä. Sunnuntaina 11. kesäkuuta pariskunnan molemmat osapuolet julkaisivat näyttäviä kuvia häistä. Kuvissa vastanaineet Hussi ja Harkimo poseeraavat onnellisina. Nyt Hussi kertoo lyhyesti Ilta-Sanomille, mitä juhlapäivästä jäi mieleen. – Kyllähän siinä se kokonaisuus oli parasta, kun oli kaikki tärkeät ihmiset ympärillä, Hussi viestittää Ilta-Sanomille. Hussi oli pukeutunut hääpäivänään olkaimettomaan hääpukuun, jossa oli sydämenmuotoinen pääntie ja yllin kyllin kimaltelevia strasseja. Valkoinen puku päättyi pitkään, tyllikankaasta tehtyyn laahukseen. Lue lisää: Janni Hussi julkaisi näyttävän hääkuvan – radio­juontaja häikäisee koristeellisessa puvussa Sunnuntaina myös Joel Harkimon Leena-äiti julkaisi Instagram-tilillään hääjuhlasta otetun kuvan. Otoksessa ylpeä äiti poseeraa Joelin ja Leo Harkimon kanssa. Leo on Leena ja Harry ”Hjallis” Harkimon nuorempi poika. Leena-äiti paljastaa myös Leon tärkeän roolin veljensä häissä. – Onnellisena parhaassa seurassa! Niin rakkaat, tuore ukkomies ja bestman, Leena Harkimo kirjoittaa. Hussin ja Harkimon hääjuhlaa vietettiin merellisissä maisemissa, Helsingin Etelärannan edustalla lepäävässä Valkosaaressa. Pienessä saaressa seisoo kaunis vuonna 1900 rakennettu huvila, jossa toimii tätä nykyä tapahtumapaikkana tunnettu ravintola NJK. Jo valmiiksi kauniiseen juhlapaikkaan oli lisätty hauska ripaus hääparin persoonallisuutta. Vieraat saivat tilata sulhasen lempidrinkkejä listalta, joka oli nimetty Bar Jolleksi. Morsian harrastaa moottoriurheilua, joka näkyi naulakossa roikkuvana rallikuskin asuna. Tarjolla oli ainakin kuohuvaa, kalaa ja satokauden kasviksia. Hääjuhlaan osallistui lukuisia julkisuudesta tuttuja henkilöitä, joista muun muassa Hussin entinen radiojuontajakollega, Anni Ihamäki, julkaisi juhlakuvia Instagram-tilillään.  Ihamäen päivityksen otoksista selvisi, että hääjuhliin oli kutsuttu useita radiosta tuttuja henkilöitä. Ihamäki poseeraa muun muassa aviomiehensä, Suomipopin hovimuusikkona tutun Ilkka Ihamäen kanssa. Lisäksi kuvissa nähtiin muun muassa Jaajo Linnonmaa, Juuso Mäkilähde, Tuukka Ritokoski ja Tinni Wikström. – Häähumua eiliseltä! Kiitos maailman ihanimmista hääjuhlista Janni ja Jolle ja onnea vielä! Siellä oli koko Aamulypsykin koossa, entiset ja nykyiset kaikki, Ihamäki kirjoitti Instagramissa. Lue lisää: Anni Ihamäki julkaisi tunnelmallisia kuvia Janni Hussin ja Joel Harkimon häistä – tältä kulisseissa näytti Tuore aviopari meni kihloihin vuonna 2021. He kertoivat seurustelustaan julkisuudessa vuoden 2018 lokakuussa, ja jo seuraavana keväänä pari osti yhteisen asunnon. Vuonna 2021 pari perusti yhteisen hierontayrityksen. Heidän yhteinen kotinsa valmistui Sipooseen viime kesänä. Seiska uutisoi lauantaina hääparin menneen naimisiin Helsingin Tuomiokirkossa kello 13 alkaen. Lehden mukaan vihkitilaisuudessa oli noin 50–70 vierasta.