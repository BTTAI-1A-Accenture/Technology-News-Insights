Ingen, åtminstone inte i västvärlden, vill väl bli förknippad med ryska produkter i dag. Det bör vara säkert att säga att vi här i Sverige inte lär få se särskilt många exemplar av Ladas senaste Niva, i transportbilsform. Främst på grund av en allmän bred bojkott mot ryska produkter, med anledning av landets krigsföring mot Ukraina. Men även utan kriget i åtanke, bedömer vi att Lada Niva som transportbil skulle få det tufft att etablera sig i Norden. Anledningen? Bilarna får, beroende på version, lasta 640–800 kilo. Så långt allt väl, men det ska sättas i relation till att de fortsatt drivs av blygsamma 82 hästkrafter och 129 Nm vridmoment. Hur det kommer att fungera i praktiken vid full last och lite uppförsbacke lämnar vi till var och en att bedöma. Transport-Nivan finns hur som helst med antingen enkelhytt eller dubbelhytt. Transmissionsmässigt råder samma teknik som för personbilsvarianten. Det innebär fyrhjulsdrift med låsbar differential och en femväxlad manuell växellåda. Transportbilarna har också ett förstärkt chassi i förhållande mot sitt personbilssyskon. Priserna för Niva som transportbil uppges i Ryssland börja från cirka 185 000 kronor för den enklare versionen upp till över 275 000 kronor för toppmodellen. Genom att anmäla dig godkänner du OK-förlagets personuppgiftspolicy.