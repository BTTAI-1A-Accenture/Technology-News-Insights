Näe tärkeimmät uutiset täydennettynä sinulle valikoidulla sisällöllä. Lue lisää Paavi Franciscuksen odotetaan olevan sairaalahoidossa muutaman päivän. Paavin kerrotaan kärsivän hengitystieinfektiosta. Kuva: Guglielmo Mangiapane/reuters Hengitystieinfektion saanut paavi Franciscus on viettänyt rauhallisen yön sairaalassa, Vatikaanista kerrotaan. Eilen hoitoon joutuneen paavin odotetaan viettävän Rooman Gemellin sairaalassa  ”muutaman päivän”, uutisoi BBC. Italialaisen uutistoimisto Ansan mukaan testit ovat sulkeneet 86-vuotiaan paavin kohdalla pois sydänongelmat ja keuhkokuumeen. Sairaanhoitajat uskovat, että hänet kotiutetaan palmusunnuntaihin mennessä.  Lähde Vatikaanista kertoi aiemmin tiedotteessa, että paavi kärsi hengitysvaikeuksista, muttei hänellä todettu koronaa.  Vatikaanista tiedotettiin alun perin, että paavi oli mennyt sairaalaan aiemmin suunniteltua tarkastusta varten. Italialaismediat kyseenalaistivat väitteen sen jälkeen, kun paavin suunniteltu televisiohaastattelu peruttiin lyhyellä varoitusajalla. Keskiviikkona paavi tapasi uskovia hyvävointisen oloisena Pyhän Pietarin aukiolla. Keuhkokuume ja korona on lehtitietojen mukaan suljettu pois. Kuva: REMO CASILLI / Reuters Paavin terveydentilalla spekuloidaan säännöllisesti. Viime vuonna useita paavin esiintymisiä peruttiin polvikivun vuoksi, ja viime heinäkuussa hän sanoi, että hänen on hiljennettävä tahtia. Viime kuukausina paavi on kroonisen polvikivun vuoksi turvautunut pyörätuoliin. Keskustelua on herättänyt se, aikooko Franciscus edeltäjänsä Benedictus XVI:n tavoin eläköityä. Saksalainen Benedictus järkytti vuonna 2013 jättäessään tehtävänsä. Hän oli sitten keskiajan ensimmäinen paavi, joka väistyi paikaltaan ennen kuolemaansa. Franciscus on sanonut toimivansa samoin, jos hänen terveydentilansa huononee eikä hän pysty suoriutumaan tehtävästään. Helmikuisessa haastattelussa hän kuitenkin painotti, ettei ero ole hänen suunnitelmissaan.