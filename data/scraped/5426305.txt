IT-ul nu mai face lucruri noi. IT-ul românesc consumă munca asta românească pe operațiuni masive de lohn pe valoare adăugată mică, a declarat Florin Pogonaru președintele Asociației Oamenilor de Afaceri din România (AOAR), referindu-se la facilitatea fiscală din sector (adică scutirea impozitului pe venit pentru angajați). *Prin operațiuni de lohn, el se referă la faptul că IT-ul produce componente software care ulterior sunt integrate în aplicații externe mai mari și nu în produse finite românești. „N-am făcut prin aceste măsuri decât să împingem IT-ul în jos. Dincolo de măsura bună luată la vremea respectivă, apoi prin măsura asta (faptul că nu a fost scoasă n.r.) am dus valoarea adăugată în IT jos”, a afirmat el.  Pogonaru este de părere că reducerea la taxarea muncii în IT ar trebui dată pentru cei care fac cercetare pe inteligență artificială, dar numai pentru 1 an.  „Hai să facem asta, că e momentul, dar nu mai mult și nu să menținem (scutirea – facilitatea) în general pentru IT care se duce în lohn”, a explicat reprezentantul AOAR la o conferință News.ro.  Mihai Matei, președintele Asociației Patronale a Industriei de Software si Servicii (ANIS), susține că facilitatea a dus la creșterea numărului de angajați în IT și la salarii mai mari păstrând forța de muncă în țară. „IT-știi aveau oricând alternativa să plece din țară și atunci au reușit să-i țină în țară pe niște salarii un pic mai mari. Nu se poate spune că au tras IT-ul în jos”, a declarat el, pentru HotNews.ro.  Motivul pentru care nu avem inovație este altul, în opinia sa.  „România are o problemă cu fondurile cu capital de risc, lipsa lor. Ca să reușești să faci produse și să ai multe produse într-o piață, trebuie să ai foarte multe start-upuri. Din 100 de idei, abia 10 supraviețuiesc”, a precizat Mihai Matei. IT-știi vor plăti impozit pe venit pentru sumele ce depășesc 10.000 de lei, fiind practic o restrângere a facilității, conform proiectului de lege de creștere a taxelor asumat de Guvernul Ciolacu în Parlament. „Afectează destul de mult pentru că costul principal al unei companii de tehnologie e în special cu salariile, în proporție de 70-80%. În momentul în care dispare facilitatea, crește costul respectiv”, a explicat reprezentantul ANIS. Guvernul Ciolacu mărește o serie întreagă de taxe și adaugă altele noi prin proiectul asumat, de la TVA și microîntreprinderi, la impozitul pe cifra de afaceri la companiile mari și la bănci. Unele companii vor fi lovite de mai multe taxe simultan. Vezi cazul berii, dar mai sunt și alte industrii. Pentru mai multe detalii despre taxele mărite și introduse citește: Ce taxe adaugă și mărește Coaliția PSD-PNL / Tot ce trebuie să știi Sursă foto: Dreamstime.com HotNews.ro utilizează cookie-uri pentru a îmbunătăți experiența dvs. Accesați Modifică Setările pentru preferințe și consultați Politica de confidențialitate. Continuarea navigării implică acceptarea Termenilor și Condițiilor. © HotNews.ro 2006-2024