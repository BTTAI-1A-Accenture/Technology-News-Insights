


Print

 Deficitul de cadre medicale se resimte și în sistemul penitenciar, unde este nevoie de încă 30 de medici și 20 de asistente medicale. Lucrătorii medicali nu se avântă să lucreze în închisori întrucât salariile sunt mai mici decât în spitale și nu pot cumula funcții, spun autoritățile.  Potrivit șefei direcției medicale a Administrației Naționale a Penitenciarelor, Irina Barbîroș, din cele 250 de funcții medicale din sistem sunt ocupate 200. Este nevoie de 30 de medici generaliști, ginecologi, chirurgi, ftiziopneumologi, psihiatri, precum și de șefi de secții și asistenți medicali. De cei mai mulți lucrători medicali e nevoie în spitalul-penitenciar din Pruncul, municipiul Chișinău. Se caută medici și pentru Taraclia, Leova, Soroca, Cricova, Rezina și Brănești. „În acest an, funcțiile vacante sunt în lista pentru repartizarea tinerilor specialiști la Ministerului Sănătății și mai mult, pentru prima dată, sunt incluse și în lista pentru accederea la rezidențiat”, a declarat Barbîroș pentru Europa Liberă. Întrebată de ce medicii evită sistemul penitenciar, specialista spune că un motiv ar fi specificul pacienților, dar și imposibilitatea de cumulare a funcțiilor. De asemenea, susține Barbîroș, chiar dacă, începând cu 1 ianuarie 2023, salariile cadrelor medicale din penitenciare au fost majorate cu 1.500-1.800 de lei, acestea rămân mai mici decât cele din sistemul spitalicesc. În plus, cadrele medicale din penitenciare nu primesc sporuri la salarii. Salariul mediu pentru lucrătorii medicali din penitenciare variază între 12.000-13.000 de lei. M-am alăturat echipei Europei Libere Moldova în anul 2022 și sunt reporteră pe domeniul sănătate. Scriu despre problemele, schimbările și evoluțiile din sistemul medical, dar și despre drepturile și problemele pacienților. Fac jurnalism din 2010, am lucrat în televiziune și în presa scrisă, după ce am absolvit Facultatea de Comunicare și Relații Publice. Radio Europa Liberă © 2024 RFE/RL, Inc. Toate drepturile rezervate