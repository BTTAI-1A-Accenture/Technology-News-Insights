  Sta proseguendo secondo il cronoprogramma l'intervento di messa in sicurezza del Teatro Goldoni. Dalla sostituzione delle poltrone della platea all’adeguamento dell’impianto elettrico, il piano di manutenzioni straordinarie necessarie all’ottenimento del certificato di prevenzione incendi ha portato alla chiusura temporanea del teatro più antico della città, che tornerà ad accogliere il pubblico dal 30 settembre 2023, in tempo per l’inaugurazione della stagione di prosa 2023/24. Nei giorni scorsi, l'assessore ai Lavori pubblici, Francesca Zaccariotto, ha effettuato un sopralluogo per verificare l'andamento degli interventi, tra cui le lavorazioni di restauro e l’adeguamento degli impianti, in particolare quello elettrico. La parte di demolizione e impiantistica è già stata completata, si prosegue invece con le opere di finitura, l'allestimento delle porte di emergenza e dell’illuminazione di sicurezza. Tra gli obiettivi dell'importante intervento, anche quello di «garantire l'accessibilità al Teatro anche alle persone con disabilità», ha fatto presente Zaccariotto, sottolineando che saranno creati dei particolari percorsi all'interno e un'area sosta destinata a quattro carrozzine. Alcuni posti in platea sono stati inoltre rimossi per garantire la sufficiente larghezza per l'uscita di emergenza in caso di allarme incendio. Sul palco i lavori sono focalizzati alla totale riqualificazione della struttura interna sul fronte della rilevazione e spegnimento di eventuali incendi. Le strutture portanti sono infatti state aggiornate con una maggiore resistenza: alle travi d’acciaio già esistenti è stata applicata una vernice intumescente, che garantisce una maggiore protezione e resistenza al fuoco. L’impianto di spegnimento è stato anch’esso notevolmente ampliato e adeguato in modo da estendersi su tutte le superfici del teatro, al contrario del precedente, mentre i modelli di rilevazione d’incendio sono stati aggiornati e intensificati. 
        © Riproduzione riservata
      