Näe tärkeimmät uutiset täydennettynä sinulle valikoidulla sisällöllä. Lue lisää Kansainvälinen hiihtoliitto Fis ei nähnyt tarpeelliseksi odottaa Frida Karlssonin kuntoutumista. Frida Karlsson ei päässyt palkintojenjakoseremoniaan. Kuva: Marco Bertorello / Lehtikuva Tour de Skin naisten kokonaiskilpailun palkintojenjakoseremonia herätti runsaasti kummastusta. Palkinnot jaettiin, vaikka Tourin kuningatar Frida Karlsson romahti maalialueella täysin ja hänet kannettiin paareilla lääkärin hoiviin. Palkintojenjaossa korkein koroke ammotti tyhjyyttään ja paikalla olivat vain kakkossijan napannut Kerttu Niskanen ja kolmanneksi ennättänyt Tiril Udnes Weng. – Aavistuksen hämmentävä hetki. Frida Karlsson on Tour de Skin voittaja, mutta hänet on viety siis pois tuosta maalialueelta, Ylen selostaja Kimmo Porttila totesi palkintojenjaon yhteydessä ja jatkoi: – Sinänsä vähän hämmentävää, että tässä tilanteessa nuo palkinnot jaetaan. Jotenkin tuntuisi sopivammalta jakaa ne sitten, kun tilanteeseen saadaan jokin lisäselvyys. – Samaa tässä mietin. Olisi ollut tärkeää kunnioittaa Frida Karlssonin tilannetta, Ylen asiantuntija Toni Roponen komppasi. Frida Karlssonia hoivattiin pitkään. Kuva: Marco Bertorello / Lehtikuva Kansainvälisen hiihtoliitto Fisin ratkaisu pitää palkintojako Karlssonin poissaolosta huolimatta on herättänyt ihmetystä myös Twitterissä. – Nyt Fis veti tän vihkoon. Tän palkintojenjaon ois voinut hoitaa miesten kisojen jälkeen. Valoja päälle, eräs käyttäjä näpäytti. – Ja tämä palkintojenjako kansallislauluineen oli aivan pakko järjestää juuri nyt, kun voittaja itse ei pystynyt olemaan edes paikalla? Järjetöntä! toinen taivasteli. – On kyl tyylittömyyden huippu jakaa kipot ilman voittajaa. Sitten vielä soitetaan Ruotsin kansallislaulu. Toivottavasti Fridalla on kaikki hyvin! kolmas kirjoitti. Lääkintähenkilökunta hoiti Karlssonia maalialueella pitkään. Viimeisimpien tietojen mukaan ruotsalaishiihtäjä on tolpillaan. – Hän puhuu fysioterapeutin ja lääkärin kanssa, koettaa pitää itseään lämpimänä ja saada vähän energiaa, Ruotsin hiihtomaajoukkueen tiedottaja Astri Lindbäck kertoi SVT:lle.