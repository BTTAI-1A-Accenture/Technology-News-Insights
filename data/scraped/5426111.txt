cauta Nicoleta Dumitrescu Printre problemele cu care se confruntă, din nou, Palatul Victoria, se regăseşte plagiatul în cazul tezei de doctorat a unui alt ministru, de data aceasta fiind vorba despre cel de la Interne, Lucian Bode. Nu este primul caz, deasupra capetelor multor membri ai Guvernului planând eticheta de ”furt intelectual”, după ce au obținut titlul de doctor într-un anumit domeniu, suspiciune de care nu a scăpat, după cum se știe, nici măcar actualul premier în funcție.
Dacă unii dintre oficialii de la putere, prinși la mijloc între acuzația de plagiat și funcția din Guvern, au ales într-un final să lase liber scaunul pe care îl ocupau, așa cum s-a întâmplat cu fostul ministru al Educației, Sorin Cîmpeanu, în schimb, ministrul de Interne se ține tare, punându-și, de fiecare dată, când este acuzat de plagiat, mâinile la urechi, astfel încât să poată merge liniștit înainte.
Iar această atitudine în care, parcă, ”ursul trece, câinii latră”, este acceptată și de către confrații din coaliția aflată la guvernare, în condițiile în care, de pildă, liderul UDMR susține că problema legată de plagiat la teza de doctorat a ministrului de Interne, Lucian Bode, trebuie gestionată de acesta, nu de PNL, de Guvern sau de Parlament, în timp ce partidele din opoziție nu mai prididesc să ceară, la unison, plecarea ministrului din funcție. 
Adevărul este că, în cazul acelora ajunși la putere, dar și al ”marilor specialiști” recomandați de partide în funcție cheie, a avea doctorat a devenit mai mult decât o modă! Este ca și când nici în lumea bună nu ai fi… în rândul lumii dacă nu ai și titlul de doctor în științe sau în nu ştiu ce alt domeniu!
Pe de altă parte, tot adevăr este că a copia este și rămâne tot o modă când vine vorba despre diplome, implicit obținerea unui titlu de doctor, pentru că, nu-i așa, unele cărți au la bază alte… cărți, ca să nu mai vorbim despre faptul că unii, persoane cunoscute, chiar au scăpat de ani buni de detenție după ce și-au pus numele pe diverse volume, deși era cunoscut faptul că aceste personaje erau cu totul paralele față de arta scrisului!
La fel de adevărat este, însă, și faptul că politicienii de astăzi par că sunt un soi aparte de doctori chiar în plagiat, având în vedere că destule sunt exemplele în care unii dintre cei cu carnet de partid și funcții importante în stat copiază comportamentul, atitudinea, inclusiv discursurile populiste de la alții, chit că, atunci când au avut ocazia, le-au tot detestat și contestat. 
Așa se întâmplă însă când, de fapt, cei care ne conduc au în atenție doar propriul interes, deși nu ratează nicio ocazie în care să nu invoce, ori de câte ori au ocazia, țara, poporul, dar mai ales binele lor. Afișându-se pe post de salvatori în tot și în toate, cei care se rotesc pe la Palatul Victoria nu fac altceva decât să-i copieze pe cei care au fost înaintea lor, pe aceleași funcții. Ocupând vremelnic posturi negociate, dacă unii promit ceva, ceilalți fac la fel, copiatul promisiunilor stând, de altfel, la baza tuturor proiectelor care nu au mai reușit, nici în momentul de față, să depășească faza de desene pe hârtie.