Graikijos pareigūnai nepatvirtino aukų, preliminariais duomenimis – dviejų moterų ir vieno vyro, pilietybės. Pakrančių apsaugos tarnyba ieško kitų žmonių, kurie, pasak išgyvenusiųjų, dingo po to, kai valtis apvirto. Liudininkai pasakojo, kad ta valtimi plaukė iki 17 žmonių, įskaitant penkias moteris ir septynerių metų vaiką. Du vyrus – palestinietį ir sirą – išgelbėjo pakrančių apsauga. Jau kelis mėnesius migrantai iš Turkijos per Graikijos pietrytines Kikladų salas, kurios kiekvieną vasarą pritraukia tūkstančius turistų, bando pasiekti Italiją. Ne pelno siekiančios grupės teigia, kad naujuoju maršrutu siekiama išvengti šiaurinės Egėjo jūros dalies, kur liudininkai kaltina Graikijos pareigūnus vis dažniau apgręžinėjant migrantus, bet Atėnai šiuos kaltinimus atmeta. Gegužės 19 dieną laikraščio „The New York Times“ paskelbtoje filmuotoje medžiagoje užfiksuota, kaip grupė migrantų, tarp kurių buvo ir kūdikis, susodinami į furgoną, o paskui perkeliami į pripučiamą plaustą ir paleidžiami plaukti. Buvęs ministras pirmininkas Kiriakas Micotakis, duodamas interviu CNN, sakė, kad jo vyriausybė ištirs šį incidentą, ir pavadino tokius apgręžimus visiškai nepriimtinais.