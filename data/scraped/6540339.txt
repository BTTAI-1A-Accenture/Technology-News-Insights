Näe tärkeimmät uutiset täydennettynä sinulle valikoidulla sisällöllä. Lue lisää Salpausselän juhlakisat alkoivat melkoisessa sumussa. Suurmäki katosi sumuun. Kuva: Antti Hämäläinen / Lehtikuva Lahti Perjantai valkeni Lahdessa sumuisena. Tai ei oikeastaan edes valjennut. Harmaa utu on käärinyt kaupungin vaippaansa. 100-vuotisjuhlakisat alkoivat kuin MM-Oslossa 1982 suurmäen aikaan. Mäkitornista, tuttavallisemmin Betonista, ei näkynyt vilaustakaan. Yhdistetyn miehet putkahtelivat alastulorinteeseen kuin tyhjästä. Lahdessa lämpötila on viitisen astetta plussalla. Vesilätäköitä näkyy maassa. Kilpailupäällikkö Tami Kiuru on kuitenkin viilipyttymäinen. Lunta piisaa. – En ole ollenkaan huolissaan. Kaikki on hyvin, Kiuru toteaa olosuhteista. – Lumitilanteen suhteen kaikki on kunnossa. Lunta on myös luonnossa paljon, ja kaikki kilpailupaikat on pohjattu tykitetyllä lumella. Kaikki on sujunut valmisteluissa hyvin, hän jatkaa. Kuva: Antti Hämäläinen / Lehtikuva Vielä perjantaiaamupäivän yhdistetyn mäki ei kerännyt juurikaan kansaa mäkimonttuun. Kuva: Antti Hämäläinen / Lehtikuva Salpausselän juhlakisat avanneessa yhdistetyn parisprintin mäessä suomalaissuoritukset olivat maltillisia. Suomen ykkösjoukkue Ilkka Herola–Eero Hirvonen jäi kahdeksanneksi, minuutin perään Itävallan ykkösestä. – Onhan siinä sumua, mutta ei se juurikaan vaikuta hyppäämiseen. Sen verran näkee, sumusta 116-metrisen siivun leiskauttanut Herola sanoi. Vaikka maallikon silmään olosuhteet näyttivät hurjilta, Herolaa ei hirvittänyt. – Semmoisina päivinä saattaisi pelottaa, kun hyppyrin keulalla ei näe kumpua, mutta se on todella harvinaista. On tuossa nyt useampi kymmenen metriä näkyvyyttä, Herola tuumasi. Hiihtostadionilla kuhina alkaa puoli kahdelta yhdistetyn parisprintin hiihto-osuudella. Sen jälkeen estradilla ovat maastohiihdon parisprintterit (v). Vaikka keli ei ole talvisimmasta päästä, stadionin olosuhteissa sitä ei näe. Hiihtostadion vaikuttaisi silmämääräisesti olevan kuin parhaassa paraatikunnossa.  Kuva: Antti Hämäläinen / Lehtikuva Suomella kärkihiihtäjät loistavat perjantaina poissaolollaan. Naisten parisprinttijoukkueet ovat Jasmi Joensuu–Jasmin Kähärä ja Eevi-Inkeri Tossavainen–Tiia Olkkonen. Miehissä Lauri Vuorinen–Joni Mäki ja Verneri Suhonen–Verneri Poikonen. Muun muassa maailmancupin kärkinaiset Tiril Udnes Weng, Jessie Diggins, Kerttu Niskanen ja Rosie Brennan viittasivat kintaalla parisprintille ja säästelevät itseään viikonlopun henkilökohtaisiin kilpailuihin. Vetisen plussakelin pitäisi ennusteiden mukaan jatkua Lahdessa myös lauantaina. Sunnuntaille sääennusteet näyttävät pakkaskeliä ja mahdollista lumisadetta. Kuva: Antti Hämäläinen / Lehtikuva Fakta Klo 11.00 Yhdistetty, parisprintti, mäki-osuus Klo 13.30 Yhdistetty, parisprintti, hiihto-osuus 2x7,5km Klo 15.20 Maastohiihto, parisprintit (v), karsinnat  Klo 16.50 Maastohiihto, parisprintit (v), finaalit Klo 18.00 Mäkihyppy,  N suurmäki Klo 11.30 Maastohiihto, sprintit (p), karsinnat Klo 13.00 Yhdistetty, mäkiosuus Klo 14.00 Maastohiihto, sprintit (p), erävaihe Klo 16.30 Yhdistetty, hiihto-osuus 10 km Klo 17.15 M joukkuemäki Klo 11.00 Yhdistetty, mäkiosuus Klo 12.00 Maastohiihto, N 20 km (p), yhteislähtö Klo 13.45 Maastohiihto, M 20 km (p), yhteislähtö Klo 14.30 Mäkihyppy, M karsinta Klo 15.30 Yhdistetty, hiihto-osuus 10 km Klo 16.15 Mäkihyppy, M suurmäki