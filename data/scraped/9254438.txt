Voluntari - Dinamo, meci contând pentru etapa a 6-a din campionatul României, este programat sâmbătă, 19 august, de la ora 21:45, pe Stadionul Anghel Iordănescu, şi va fi transmis în direct de Digi Sport 1, Orange Sport 1 şi Prima Sport 2. Voluntari, revelaţia acestui start de sezon, şi Dinamo, care începe să acumuleze puncte, se întâlnesc într-una dintre cele mai interesante partide ale etapei a 6-a din SuperLiga.  Voluntari este echipa cu evoluţii contradictorii în primele cinci etape, în care a bifat prestaţii foarte bune, concretizate în victorii inmportante, 2-1 cu Botoşani (a), 2-0 Petrolul (d) şi 2-1 cu Rapid (a), dar şi evoluţii catastrofale, în care a pierdut fără drept de apel, 1-4 cu Farul (d) şi 1-3 cu FCU 1948 Craiova (d). Ilfovenii s-au impus în ambele meciuri disputate pe teren propriu, motiv pentru care elevii lui Marin Dună (antrenorul din acte) şi ai lui Ilie Poenaru (antrenorul de facto) pornesc cu prima şansă în faţa lui Dinamo, chiar dacă în etapa precedentă au dezamăgit în Bănie.  „Ne aşteaptă un joc foarte greu cu Dinamo, trebuie să eliminăm aceste greşeli. Cu siguranţă nu o să mai arătăm aşa la meciul următor. Tot aceşti băieţi au câştigat şi meciul cu Rapid, avem încredere în toţi jucătorii”, a declarat Marin Dună. Dinamo vine după două rezultate bune, 1-1 cu U Cluj (d) şi 1-0 cu Botoşani (a), acumulând primele puncte în acest campionat, după ce a pierdut pe linie în primele trei runde, 0-2 cu Universitatea Craiova (a), 1- 2 cu FCSB (d) şi 0-3 cu Sepsi (a).  „Câinii roşii” au părăsit astfel ultimul loc al clasamentului, dar rămân cu al doilea cel mai slab golaveraj din SuperLiga, -5 (trei goluri marcate, opt goluri primite), după o altă nou promovată, Poli Iaşi, -6 (cinci goluri înscrise, 11 goluri încasate). „Ne aşteaptă un meci foarte greu cu Voluntari, o echipă cu un nucleu de jucători de câţiva ani de zile, se cunosc bine, o echipă de forţă, cu mare experienţă, dar sperăm ca până la ora meciului să ne recuperăm. Ne dă încredere victoria cu Botoşani, ne dă moral, cu astfel de victorii creşti”, a declarat Ovidiu Burcă, antrenorul lui Dinamo. Cele două echipe s-au confruntat ultima oară în ediţia 2021-2022 de campionat, în sezonul regulat, când Dinamo s-a impus în tur, chiar în prima etapă, acasă, cu 3-2, pentru ca cei de la Voluntari să-şi ia revanşa în retur, pe teren propriu, scor 2-1. Superbet oferă cota 1,30 pentru pronosticul 1X: victorie pentru gazde sau rezultat de egalitate în meciul Voluntari - Dinamo.    * cotă valabilă la ora publicării acestui articol * articol publicat inițial pe Hotnews.ro