Carl Fredrik Hill räknas som en av Sveriges främsta landskapsmålare genom tiderna. Magnus Florin läser en kartläggande essä av Maria Hall som motsäger tidigare forskning. RECENSION. Det liknar en brottsplatsundersökning – men brottet skedde för bortåt hundrafemtio år sedan. Landskapet har ändrats, gator har bytt namn, hus har rivits och tillkommit. Gamla kartor och vykort kan ge vägledning. Hur gick brottet till, var befann sig förövaren? Konstnären Maria Hall följer konstnären Carl Fredrik Hill (1849 – 1911) i spåren från de oroliga åren i Frankrike 1873 – 1878. Sedan följde det psykiska sammanbrottet och sjukdomens konst. ”Före detta landskapsmålare”, står det i kyrkboken efter dödsdatumet. Hills landskap är kargt. Inga ljuva gläntor. Måleriet är för honom revolt, aggression och gyllene magnifik förbrytelse. Som en mästerskurk i tidsnöd jagar han fram mellan parisateljéer, lantliga byar och atlantkusten. Barbizon, Montigny-sur-Loing. Målar, bryter upp. Bois-le-Roi. Skriver hem i en brådskande mening: ”Mig jäktar ärelystnad att överanstränga mig och ger mig ingen ro, emedan jag är rädd att dö, innan jag är färdig med mitt arbete.” I efterhand försöker forskarna reda ut kronologin och sätta titlar på de hemtransporterade verken. I byn Champagne-sur-Oise sex mil norr om Paris finner han motivet för tre målningar med små variationer: ”Flodlandskap I, II, III.” På avstånd en kyrka, en valvbro och en liten bebyggelse. Unga höga popplar växer i vattnet, deras tunna stammar och skira blad speglas i ytan. En underlig växtplats – mitt i floden. I sin grundläggande studie ”Carl Hill. Hans liv och hans konst” (1951) ger Adolf Anderberg sin förklaring: konstnären har helt enkelt flyttat dit träden för målningens skull. De stod inte där i verkligheten, men Hill satte in dem för att han behövde dem i målningen – som därmed blev hans eget djärva ”Flodlandskap”. Senare Hillforskare och Hillbeundrare har litat på Adolf Anderberg – som själv besökt platsen och borde veta. Så det har blivit en sanning: Hill flyttade träden, konsten vann över motivet. Men i sin bok ger Maria Hall de tre målningarna ett nytt namn: ”Sankmark I, II, III”. Varför? Det är här brottsplatsundersökningen kommer in. Hon reser själv till Champagne-sur-Oise och märker att ingenting stämmer. Och som ett slags kombinerad konstnär, geograf, arkeolog och kriminaltekniker kommer hon fram till att popplarna inte alls var ditplacerade av målarens pensel. Tvärtom stod de verkligen i vattnet – fast på en helt annan plats. Nämligen i en nu försvunnen våtmark, ett träsk, en sankmark. Och det var där Hill såg dem. Men vad gäller egentligen hela saken? Flod eller sankmark, vad spelar det för roll? Jag gissar att det för Maria Hall är betydelsefullt att Hill faktiskt målade det som fanns och det han såg – att han inte övergav motivet. Och liksom han vid atlantkustens tidvatten fäste sig vid havet som ”träsk” och i byarna såg grusvägarnas vagnshjulspår som svarta avgrundsfåror, så dröjde han i sankmarkens diffusa terräng, mellan jord och vatten. Just i motiven kunde han – som han skriver – finna ”ej det banala naturalistiska, utan det sannas hjärta”.  Det finns fler revideringar av titlar och platser i boken, men i grunden är den framför allt en vandrande skildring av en upplevelse: den långvariga och beständiga närheten till ett annat konstnärskap. Så är det även i den pågående utställningen på Aguélimuseet i Sala (fram till 19 augusti). Där har Maria Hall samlat verk från de senaste åren med personlig förbindelse till Ivan Aguéli (1869 – 1917). Bland annat en ”Egyptisk spegling” och – infogad bland Aguélis egna verk – ett ”Egyptiskt landskap”. Men Carl Fredrik Hill finns med. Inne i några kolteckningar av gnejsklipporna på Hallands väderö ser jag de porösa stenväggarna av kritkalk från Hills Luc-sur-Mer.  MARIA HALL Carl Fredrik Hill. Jag följer dina spår Arvinius + Orfeus, 88 s. Magnus Florin är författare och medarbetare på Expressens kultursida. Detta är en kulturartikel, där skribenter kan uttrycka personliga åsikter och göra bedömningar av konstnärliga verk.
 Expressen på plats med soldaterna vid fronten  