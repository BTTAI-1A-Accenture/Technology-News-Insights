Näe tärkeimmät uutiset täydennettynä sinulle valikoidulla sisällöllä. Lue lisää Jarl Magnus Riiber joutui jättämään Otepään maailmancupin väliin. Pian hän saattaa suunnata keskittymisensä täysin MM-kisoihin. Norjan Jarl Magnus Riiber voitti tämän kauden seitsemästä ensimmäisestä maailmancupin kisasta neljä.  Kuva: Barbara Gindl / AFP Norjalainen yhdistetyn hiihdon ykköstähti Jarl Magnus Riiber arvelee joutuvansa luovuttamaan viidennen peräkkäisen maailmancupin kokonaiskilpailun voiton tavoittelun, vaikka parhaillaan hän johtaakin maailmancupia jälleen ylivoimaisesti. Riiberin, 25, negatiivisuuden syynä on suolistoloinen, joka on vaivannut häntä jo viikkojen ajan. Riiber kertoi asiasta NRK:lle. Riiber kertoi pystyneensä ensin harjoittelemaan hieman, mutta sitten voimat loppuivat kokonaan. Vaivansa vuoksi Riiber joutui jättämään väliin tämän viikonlopun maailmancupin kisat Viron Otepäässä. – Olen menettänyt painoa, eikä se ole hyvä kovaa hiihtämiseen vaadittavan energian kannalta. Joten minulla ei ole mahdollisuutta saada kehoani toimimaan normaalisti. Klingenthal tulee sekin olemaan vaikeaa, Riiber sanoi ennen Otepäätä viitaten myös viikon päästä Saksassa järjestettävään kisarupeamaan. – Yritän liikkua hieman ja katsoa, miten kehoni reagoi. Uransa aikana 53 maailmancupin osakilpailua voittanut Riiber on jo 25-vuotiaana historian menestyneimpiä yhdistetyn hiihtäjiä. MM-kultamitaleita hänellä on neljä ja maailmancupin kokonaiskisan voittoja saman verran. Riiber on pohtinut keskittymisen suuntaamista täysin jo Planican MM-kisoihin, jotka kilpaillaan helmikuun ja maaliskuun taitteessa. Hänen mukaansa päätöstä helpottaa hieman se, että maailmancupissa kakkossijaa pitää reilulla marginaalilla norjalainen joukkuekaveri Jens Lurås Oftebro. – Jos kehoni ei parin viikon päästä ole tasapainossa, on minun laitettava tylysti MM-kisat etusijalle. Riiber ei osaa sanoa, mistä hän on suolistoloisen saanut. – Monet asiat viittaavat Itävaltaan, jossa olimme maailmancupissa viimeksi, mutta se on vain spekulaatiota. Se olisi ihan yhtä hyvin voinut tulla täältä. Emme yksinkertaisesti tiedä, Riiber sanoi NRK:lle.