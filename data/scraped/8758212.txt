Nyhed  Den gamle romantiske slotshave i Charlottenlund har i cirka 200 år været en yndet destination for en søndagsudflugt. Nu skal haven også danne rammen om scener med livemusik og kolde øl. – Det bliver et afgrænset område i slotshaven, som vil være hegnet ind. Det er vel 15.000-20.000 kvadratmeter på en græsplæne, vi har nede bag ved det gamle Danmarks Akvarium. Og så bliver det med tre scener: en slotsscene og en havescene og så med noget, vi kalder Baghaven. Det er en scene inde i et telt, som bliver med noget mere uformel jazz og aktiviteter, når der ikke sker noget på de store scener. Men ellers giver vi skiftevis koncerter på scenerne, som står i hver sin ende af pladsen. Sådan siger Mads Hedegaard, der siden 2017 har været direktør for den tidligere royale sommerresidens Charlottenlund Slot og er medarrangør af festivalen Sommersol på Slottet. Den er skabt i samarbejde med Good Boys Agency, som også laver Musik i Lejet, og er et af flere kultur-børn undfanget under corona.  Han fortæller, at det lille hold i nogle år har gået med drømmen om at skabe en festival i slotshaven, og at de har taget tilløb under corona med små intim-festivalkoncerter med 50-100 deltagere. Sommersol på Slottet kunne melde udsolgt på tre dage og kan nu byde velkommen til 6000 gæster og optrædende som Alex Vargas, Ida Laurberg, Guldimund, Hans Philip og Scarlet Pleasure. – Sommersol på Slottet er udelukkende danske kunstnere, forklarer Mads Hedegaard.  – Og så er det totalt feel good. Det skal være lækkert. Vi sælger ikke så mange billetter, så der bliver rum og plads. Og det bliver hyggeligt med lounge-områder, hvor man kan slappe af. Det bliver en virkeligt lækker oplevelse, hvor det bare er rart at være, siger slotsdirektøren og uddyber: – Vi har hele syv barer med alle mulige lækre ting. Og det bliver ikke kun den klassiske Tuborg, vi kommer til at sælge. Vi kommer til at have en masse specialøl og gode vine og bobler. Der bliver også et område, som kommer til at hedde Spisekammeret, hvor man kan få mad. Det bliver ikke en Grøn Koncert-oplevelse, men et sted med forskellige rum, hvor der selvfølgelig er plads til folk, når der er store koncerter. Den 2. og 3. juni kan man komme i haven og tage både børn og forældre med, som Mads Hedegaard med et grin forklarer har været arbejdstesen. Og allerede næste år vil man på et andet smukt og fredet område, nemlig Bramslev Bakker ved Hobro, kunne tage til festival under samme paraply.     Mest læste lige nu Relateret indhold Nyheder (5) Artikler (5) Albumanmeldelser (5) Koncertanmeldelser (5) Læs også Du er nu tilmeldt nyhedsbrevet Der gik noget galt Ja tak, jeg ønsker at modtage GAFFAs nyhedsbrev, og godkender derfor cookie & privatlivspolitik.