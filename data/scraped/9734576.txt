Ukrainos sostinėje pirmadienį viešėjo JAV prezidentas Joe Bidenas. JAV vadovas priminė beveik prieš metus išsakytus nuogąstavimus, kad Rusijos invazinės pajėgos gali greitai užimti Ukrainos sostinę. „Po metų Kyjivas stovi, – sakė J.Bidenas. – Ukraina stovi. Demokratija stovi. Amerikiečiai yra su jumis ir pasaulis yra su jumis.“ Vizitas Ukrainoje vyko J.Bidenui siekiant, kad sąjungininkai vieningai palaikytų Ukrainą, nes prognozuojama, kad karas intensyvės, abiem pusėms rengiantis pavasario puolimui. 15min kalbinti ekspertai tikino, kad J.Bideno vizitas Kyjive – antausis Rusijos prezidentui Vladimirui Putinui, kuris kaip tik antradienį ruošiasi sakyti savo metinę kalbą, kurią anksčiau buvo atidėjęs. Pasak politologų ir apžvalgininkų, J.Bidenui Ukrainos pergalė – asmeninis prioritetas.