EKRE liige ja riigikogulane Kert Kingo lasi erakonna suvepäevad maksta kinni riigikogu saadikute kuluhüvitistest, kirjutab Äripäev. Kingo enda sõnul oli tegu valijate kohtumisega, mida ta võib soovi korral kasvõi kandle- või lõkkeõhtuks nimetada.  Üritus toimus 8. juulil Mäeotsa talus ning Kingo lasi kantseleil hüvitada 1229 eurot ja 12 senti.  Kuigi kantseleile esitati arve valijatega kohtumise eest, toimusid Mäeotsa talus tegelikult EKRE Tartu ja Jõgeva piirkonna suvepäevad.  Üritust korraldas EKRE piirkonna juht ja Kert Kingo abikaasa Küllo Kingo, kelle isiklikule kontole tuli kanda ka osalustasu.  Täiskasvanud pidid üritusele pääsemiseks maksma 20 eurot ning kooliealistelt lastelt kasseeriti 15 eurot, eelkooliealised lapsed said suvepäevadele tasuta.  EKRE Tartu-  ja Jõgevamaa piirkonna juht Merike Lumi postitas suvepäevade fotod ja kirjelduse ka Facebooki. "8. juulil toimusid EKRE Tartu-ja Jõgevamaa suvepäevad Mäeotsa puhketalus. Vahva päev toredate aatekaaslastega looduses. Pilve vahelt paistis päikest, sadas ka vihma, tujul see aga langeda ei lasknud," kirjutas Lumi. "Inimesed olid rõõmsad, ühiselt mängiti seltskonna ja mälumänge. Vahepaladeks olid riigikogu liikme Kert Kingo huvitavad ja sisukad sõnavõtud. Jalga sai keerutatud nii elava muusika, kui disko saatel. Oli tore suvine koosolemine." Kert Kingo kinnitas, et kirjeldatud suvepäevade näol oligi tegu valijatega kohtumisega.  „Loomulikult on minu valijad peamiselt EKRE toetajad ja EKRE liikmed,“ seletas Kingo.  „Ja see, kuidas ma oma kohtumisi valijatega nimetan, kas ma nimetan neid lõkkeõhtuks või kandleõhtuks Kert Kingoga või suvepäevaks, see on vabalt valida.“ Kingo rääkis, et üritus toimus suvisel päeval looduskaunis kohas. Suvepäevaks kutsus ta väidetavat kohtumist seetõttu, et see mõjub valijatele huvitavamana.  Enda sõnul andis ta päeva jooksul regulaarseid ülevaateid oma tööst riigikogu liikmena. “Küsige osalejate käest,“ lisas Kingo. „Mina ei käinud nendega restoranis söömas, nagu tihti teised teevad, et on “kohtumine valijatega“ ja tegelikult lastakse oma perekondlikud sünnipäevad kinni maksta,“ vihjas ta teiste poliitikute pattudele.  Kingo põhjendas lisaks kuluhüvitisele ka osalejatelt tasu võtmist sellega, et Mäeotsa puhketalu rent on kõrge.  "Arvestades, kui suur siinne ringkond on, siis pidi suurem koht olema. Neid kohti pole palju kuskilt võtta," rõhutas Kingo, et lõviosa kuludest neelas rendisumma. Kingo lisas, et maksis suvepäevade korraldamiseks ligi 700 eurot veel oma taskust juurde.  Tema sõnul näitas seda, et tegu polnud erakonna suvepäevadega, juba paljalt transport. „Kui on erakonna suvepäev, on meil alati bussid korraldatud. Aga nüüd tulid kõik, kes soovisid, ise kohale. Nagu valijatega kohtumistel ikka," teatas Kingo.  