     Kovo viduryje Vilniuje filmuojamos net trys kino juostos – šį kartą filmavimo aikštelėse darbuosis lietuvių kūrėjai.  Kovo viduryje Vilniuje filmuojamos net trys kino juostos – šį kartą filmavimo aikštelėse darbuosis lietuvių kūrėjai.  Iki mėnesio pabaigos filmavimo komandos įsikurs ne tik gerai žinomose sostinės vietose, bet ir Vilniaus mikrorajonuose. Režisieriai būsimus žiūrovus žada nukelti į skirtingus istorinius laikotarpius bei pakviesti į laisvės ir laimės paieškas. Naujame režisieriaus Karolio Kaupinio filme – tikrais įvykiais paremta bado akcija Kovo 16 – balandžio 4 dienomis Vilniuje vyks režisieriaus Karolio Kaupinio naujojo filmo „Badautojų namelis“ filmavimas. Istorijos veiksmas įkvėptas tikrų įvykių 90–ųjų Vilniuje, tad didžioji filmo dalis bus filmuojama sostinėje, o darbai vyks įvairiose miesto vietose –  Karoliniškių, Lazdynų, Naujamiesčio, Naujosios Vilnios ir kt. mikrorajonuose. TAIP PAT SKAITYKITE: Istorinius įvykius primenančioje juostoje planuojama naudoti ir seną karinę įrangą – naktį iš kovo 22 d. į kovo 23 d. T. Narbuto gatvės atkarpa kelias valandas judės karinis šarvuotis.               Filmo „Badautojų namelis“ veiksmas būsimus žiūrovus nukels į 1991-sius. Pasakojimo centre  –  trys Lietuvos televizijos žurnalistai – Daiva, Sigis ir Mykolas, kurie paskelbia bado akciją priešais televizijos pastatą. Taip jie siekia atgauti patalpas iš jas okupavusių sovietų karių. Bado akcija sulaukia itin didelio visuomenės ir žiniasklaidos palaikymo, bet nepatyrusių badautojų laukia kiti nenumatyti iššūkiai. „Badautojų namelyje“ bandau rasti gabaliukus to Vilniaus, kurį mačiau savo vaikystėje ir kuris didžiąja dalimi jau išnykęs. Tad po Sausio 13-osios vykusios bado akcijos laiką ir erdvę konstruojame iš dešimtojo dešimtmečio pradžios dėlionės detalių, kurios dar tūno pasislėpusios mano gimtojo miesto rajonuose“, – pasakoja režisierius Karolis Kaupinis. „Vilnius jau kurį laiką garsėja kaip kinui itin draugiškas miestas – dirbti čia tikras malonumas, visada jaučiame stiprų miesto ir miestiečių palaikymą“, – sako filmo prodiuserė Marija Razgutė („M–Films“). Pagrindinius vaidmenis filme atliks Ineta Stasiulytė, Paulius Pinigis ir Arvydas Dapšys, jame taip pat vaidins Algirdas Dainavičius, Jelena Kirejeva, Albinas Keleris. Būsimo filmo „Badautojų namelis“ režisierius Karolis Kaupinis taip pat yra ir scenarijaus autorius, prodiuserė – Marija Razgutė („M–Films“). Filmą „Badautojų namelis“ planuojama išleisti 2024 m. Tai – antrasis Karolio Kaupinio pilnametražis darbas. Jo pirmasis filmas „Nova Lituania“ (2019 m.), apkeliavo daugybę tarptautinių festivalių ir susižėrė įspūdingą skaičių apdovanojimų. Tarp jų – net 6 „Sidabrinės gervės“.              Tarpukario dramoje – universalios ir nesenstančios temos  Kovo 16 d. Vilniuje taip pat tęsiami režisieriaus Ramūno Rudoko juostos „Kauno Žiedas.1920“ filmavimo darbai. Prie projekto dirba daugiau nei 70 žmonių komanda. Istorinės dramos siužetas sukasi aplink Justiną – karininką, grįžusį į tėvynę, kurioje tenka kovoti ne tik už laisvę, bet ir asmeninę laimę. Tarpukario metu iš naujo atgimęs patriotiškumas, ilgainiui taps taikiniu Rusijos bei Lenkijos interesų vedamiems išdavikams. Anot kūrybinės komandos, „Kauno Žiedas.1920“ yra ne tik istorinis pasakojimas, tačiau ir gyvenimo istorija, apimanti universalias ir nesenstančias laisvės, pareigos, šeimos temas. Filmo gamybos darbus organizuoja Lietuvos įmonė „Videometra“, prodiuseris – Rolandas Skaisgirys.              Trumpametražiame filme – laimės ir savų šaknų paieškos Į tai, kur prasideda laimė, Vilniuje gilinsis režisierė Laura Tamošiūnaitė ir daugiau nei 30 žmonių filmavimo komanda. Trumpametražis filmas „Maža laimė, bet mano“  pasakoja apie 35 metų lietuvę, neseniai atradusią savo žydiškas šaknis. Gražios, charizmatiškos, bet labai pavargusios moters namuose nuolat tvyro chaosas. Nerasdama sprendimo savo problemoms, ji ryžtasi nuo jų pabėgti. Jos kelionė į save prasidės nuo savųjų šaknų atradimo. Filmo gamybos darbus organizuoja Lietuvos įmonė „Oktava films“, filmo prodiuserė – Ieva Biliūnaitė. Vilniaus kino biuras informuoja apie filmavimo darbus bei laikinus eismo ribojimus mieste: •    Nuo kovo 13 d. 17 val. iki kovo 16 d. 18 val. rezervuojama dalis automobilių stovėjimo vietų Jasinskio g. ir po Jasinskio g. tiltu. •    Kovo 16 d. 7–21.30 val. rezervuojama dalis automobilių stovėjimo vietų Žolyno g. •    Kovo 16 d. 10–16 val. filmavimo metu Šv. Kazimiero g. draudžiamas transporto priemonių (praleidžiant gyventojų ir specialųjį transportą) ir trumpam, iki 3 min, ribojamas pėsčiųjų eismas. Transporto priemonės nukreipiamos per Didžiąją, Savičiaus ir Augustijonų gatves. Dalis Šv. Kazimiero gatvės šaligatvių dengiama lentomis, susitvarkymo darbai baigiami iki 18 val. •    Kovo 16 d. 16–24 val. filmavimo metu draudžiamas transporto eismas Savičiaus ir Augustijonų gatvėse (praleidžiant gyventojų ir specialųjį transportą), 17–23 val. trumpam, iki 3 min., ribojamas pėsčiųjų eismas.  Dalis Augustijonų gatvės šaligatvių dengiama lentomis, susitvarkymo darbai baigiami iki 24 val.  •    Kovo 16 d. 8–23 val. filmavimo reikmėms rezervuojama dalis automobilių stovėjimo vietų Šaltinių g. •    Kovo 16 d. 10–15 val. ant Žvėryno tilto, filmavimo metu trumpam, iki 4 min, ribojamas pėsčiųjų eismas. •    Kovo 21 d. 7–23 val. rezervuojama dalis automobilių stovėjimo vietų J. Lelevelio g.  •    Kovo 22 d. 0–3 val. filmuojama T. Narbuto g. važiuojančiame troleibuse, jį lydint apsaugos automobiliams. Greta judančio troleibuso važiuos karinis šarvuotis. •    Kovo 22 d. 16–18 val. filmavimai vyks šalia Architektų g. 122, nuo kovo 21 d. 8 val. iki kovo 22 d. 18 val. rezervuojant dalį automobilių stovėjimo vietų Architektų g., įskaitant aikštelę šalia pastato Architektų g. 122. Pastato gyventojams bus suteikiamos alternatyvios stovėjimo vietos privačioje automobilių stovėjimo aikštelėje šalia Architektų g. 122. •    Kovo 22 d. 18.30–20 val. filmavimai vyks šalia Architektų g. 53, nuo kovo 21 d. 8 val. iki kovo 22 d. 20 val. rezervuojama dalis automobilių stovėjimo vietos Architektų ir Erfurto gatvėse. Pastato gyventojams bus suteikiamos alternatyvios automobilių stovėjimo vietos Erfurto gatvėje.  •    Kovo 22 d. 19.30–22.30 val. požeminėje pėsčiųjų perėjoje šalia Erfurto g. laikinai, iki 3 min, stabdomas pėsčiųjų eismas, prieš filmavimą nuvalant grafičius.  •    Nuo kovo 22 d. 23 val. iki kovo 23 d. 2 val. filmavimai vyks viešojo transporto žiede L. Asanavičiūtės g., nuo kovo 22 d. 8 val. iki kovo 23 d. 2 val. rezervuojant dalį automobilių stovėjimo vietų L. Asanavičiūtės g.  •    Kovo 23 d. 15.30–23 val. filmavimai vyks Rygos g. 3, šalia pastato pastatant keltuvą, nuo kovo 22 d. 8 val. iki kovo 23 d. 23 val. filmavimo reikmėms rezervuojamos automobilių stovėjimo vietos Rygos ir Taikos gatvėse.  •    Kovo 27 d. 09.30–12.30 val. Linksmosios gatvės dalyje nuo Pramonės iki Parko g.,  trumpam, iki 3 min, stabdomas transporto priemonių eismas. Nuo kovo 26 d. 9 val. iki kovo 27 d. 12.30 val. filmavimo reikmėms rezervuojama dalis automobilių stovėjimo vietų Linksmojoje ir Karklėnų gatvėse.  •    Kovo 27 d. 13–19 val. filmavimai vyks Paberžės g. 18, nuo kovo 26 d. 15 val. iki kovo 27 d. 19 val. rezervuojama dalis automobilių stovėjimo vietų greta Paberžės g. 18 pastato. Gyventojams suteikiamos alternatyvios stovėjimo vietos privačioje automobilių stovėjimo aikštelėje Paberžės gatvėje.   •    Nuo balandžio 2 d. 8 val. iki balandžio 4 d. 24 val. filmavimo reikmėms rezervuojama dalis automobilių stovėjimo vietų aikštelėje šalia Vilniaus laidojimo namų. •    Balandžio 3–4 d. 8–24 val. filmavimai vyks Krivių g. 25, nuo balandžio 1 d. 8 val. iki balandžio 4 d. 24 val. rezervuojama dalis automobilių stovėjimo vietų Krivių g. Gyventojų transportui bus suteiktos alternatyvios stovėjimo vietos Vilniaus Užupio gimnazijos ir P. Vileišio progimnazijos teritorijose. Atsiprašome gyventojų ir miesto svečių už laikinus nepatogumus. Dėkojame už supratingumą. NAUJIENOS NAUDINGA INFORMACIJA TV/RADIJAS SEK MUS