Herkät rakkaus- ja erolaulut ovat aina olleet osa Ilta Silvan, 26, artistibrändiä. Hänen toinen albuminsa Mä oon vaan ihminen on kuitenkin hänen iloisin levy koskaan. Iltan mukaan hän ei pyrkinyt pirtsakampaan albumiin sen takia, että olisi halunnut karistaa häneen yhdistetyt rakkaus- ja erobiisit pois harteiltaan. – Mielestäni ihmissuhdeasiat ovat juuri niitä, jotka vaikuttavat eniten ja elävät vahvasti myös lauluissa. En ikinä ajatellut haluavani niistä eroon, vaan kirjoittaa kappaleita, joita minusta tulee, hän avaa Iltalehdelle. – Jos minun pitää kirjoittaa vaikka seuraavat viisi vuotta erobiisejä, minun on pakko tehdä niin. Ei se tarkoita, että julkaisisin niitä, mutta se kaikki pitää vain saada itsestäni ulos, jotta voin siirtyä seuraaviin aiheisiin. Ainakin Ilta itse on onnellisempi kuin koskaan, sillä hän on löytänyt elämänsä rakkauden. Hän ja valokuvaaja Troy Silva menivät naimisiin vuonna 2020, kun he olivat seurustelleet noin vuoden. Laulaja tunnelmoi, että avioliitto on toistaiseksi tuntunut todella ihanalta ja seikkailulliselta. – Olen todella onnellinen, tein hyvän valinnan, artisti iloitsee. Ilta kokee, että itse avioliitto ei ole muuttanut heidän suhdettaan vaan vuodet, joiden aikana molemmat ovat kehittyneet ja kasvaneet. Suhde ei tietenkään ole täydellinen, sillä erimielisyyksiä tulee väkisinkin jokaiselle parille. – Minun on todella vaikeaa pitää mitään sisälläni, joten minun on pakko sanoa asiat ääneen. Se on siinä mielessä positiivinen asia, ettemme anna suhteeseemme muodostua patoutumia, hän avaa. – Tietysti tulee ärsyyntymisiä. Esimerkiksi itse en ole vahvimmillani väsyneenä tai stressaantuneena. Olen myös hieman kireä ennen keikkaa. Siinä tilanteessa on hyvä sanoa, että ”tämä ei johdu sinusta”. Rakkaille ihmisille tulee helpommin purettua niitä ”ei niin hyviä hetkiä”. Pari myös työskentelee yhdessä. Troy toimii usein puolisolleen valo- ja videokuvaajana esimerkiksi musiikkivideoissa. Artistin mielestä siinä on sekä hyviä että huonoja puolia. – Koen, että elän ja hengitän työtäni. Se on väistämättä osa arkeamme, joten toisaalta on hyvä, että hän ottaa kuvia ja videoita minusta. – Toisaalta olen myös päällepäsmäri, joten välillä minun on pakko olla mikromanageroimassa olan takana. Varsinkin noin tutulle ihmiselle ei välttämättä edes anna omaa työrauhaa, vaan alkaa itse säätämään kaikkea. Nykyään, kun hän alkaa editoimaan, alan tekemään jotain muuta. Parin suhde herätti paljon keskustelua huhtikuussa 2021, kun artisti kertoi Me Naisissa, että he ovat todella tarkkoja uskollisuudesta. Laulaja oli tuolloin sanonut, että jonkun toisen ajatteleminen on jo pettämistä, eikä hän esimerkiksi menisi enää baariin ilman Troyta. Nyt Ilta haluaa oikaista aiheesta pari asiaa. – Se oli ehkä vähän otettu pois kontekstista ja siinä oli hieman väärinymmärrystä. Siitähän tuli palautetta, että ”kuulostaapa kauhealta suhteelta ja kontrolloimiselta”, hän kertoo. – Oikeasti ajattelen, ettet voi asettaa rajoja toiselle, vaan ainoastaan itsellesi. Muutenhan se on kontrolloimista, hän korostaa. Muusikon mukaan ei ole ollut ajankohtaista miettiä, ajatteleeko Troy muita naisia. Lisäksi hän ei koe, etteikö voisi mennä ulos ilman puolisoaan. – Totta kai voin mennä baariin, mutten käy siellä usein. Koen, että meillä on todella vapaa ilmapiiri suhteessamme. Arvostamme suhdettamme ja priorisoimme sen todella korkealle. Haluamme myös pitää siitä todella hyvää huolta, hän selventää. Millaisia pelisääntöjä heidän suhteessaan sitten on? – Se on ehkä enemmän sitä, että olemme rehellisiä, avoimia ja priorisoimme meidät pariskuntana todella korkealle. Mielestäni se on hyvä asia – pohdimme, mitä priorisoimme missäkin elämänvaiheessa. Aviopari on asunut yhdessä myös Itämeren toisella puolella. Pariskunta muutti Berliiniin yli vuosi sitten ja he ehtivät asua Berliinissä kymmenen kuukauden ajan. Ilta on itse puoliksi saksalainen, ja hänellä on aina ollut unelmana asua kyseisessä maassa. – Kun aloimme Troyn kanssa seurustelemaan, hän sanoi minulle, että ”tässä on muuten sellainen homma, että opintoihini kuuluu, että minun täytyy lähteä vuodeksi esimerkiksi Berliiniin”. Ajattelin, että mitä hitsiä – tuntui, että joku herätti unelmani eloon ja totesin, että tietysti lähden mukaan, hän kertaa. – En ole lukion jälkeen ottanut minkäänlaista välivuotta, joten koin muuton myös hieman sellaisena. Ilta joutui kuitenkin viimeistelemään albuminsa Suomessa, joten hän lensi usein Saksasta Suomeen. Hän saattoi olla poissa Troyn luota viikon tai jopa kuukauden. Artisti ei koe edestakaisin matkustaminen olisi käynyt raskaaksi hänelle tai suhteelle. – Mielestäni se oli tietyllä tavalla helpottavaa. Olin täysin työmoodissani ja takaisin mennessäni pystyin ottamaan lomafiiliksen. Siksi tajuan ihmisiä, jotka asuvat vähän kauempana. – Koen, että silloin tajuaa, mitä itsellä on ja arvostaa sitä vielä enemmän. En mieluusti ole kauaa poissa kotoa, koska onhan se siistiä olla yhdessä. Tulen isosta perheestä, joten rakastan sitä, että ollaan yhdessä, mutta samalla tehdään omia juttujamme. Kaikin puolin Saksassa asuminen oli ainakin Iltalle todella ihana kokemus. Pari kuitenkin päätyi muuttamaan takaisin Suomeen heinäkuussa. – Meillä oli aikaikkuna: tiesimme, että muutamme takaisin, ja että Suomessa on albuminjulkaisu, tulevat ohjelmaprojektit ynnä muut. Saan elää täällä unelmaani ja luoda uraani. Ei minulla tullut mieleenkään, että lopettaisin, vaikka Berliini olisikin ihana. Jää nähtäväksi, aikooko pari joskus palata Saksaan. Kun pari muutti takaisin Suomeen, Ilta havaitsi yllättävän eroavaisuuden kahden maan välillä. – Äitini juuri sanoi minulle, että ”sinussa on varmaan enemmän saksalaisuutta kuin ajattelet”. Yllätyin, miten helppo ja hyvä minun oli olla siellä. Suomessa saatan olla hieman kovaääninen, varsinkin nuorena minua kuvailtiin sellaiseksi. Sitten taas saksalaisilla ei ole yhtään sellaista hyssyttelykulttuuria, mistä sinällään tykkäsin.