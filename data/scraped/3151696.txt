Kaip praneša Lietuvos Respublikos prokuratūra, praėjusių metų birželio 24-osios naktį Rokiškyje vienas privačiame name gyvenantis 80-metis prabudo nuo dūžtančio stiklo garso. Į jo namą, išdaužę verandos langą, įsibrovė 3 vyrai ir ėmė reikalauti kieme stovėjusio automobilio užvedimo raktelių. Namo šeimininkas paaiškino, kad į užsienį išvykusio sūnaus automobilio raktelių neturi. Senuką mušdami ir grasindami, bet raktelių taip ir negavę, įsibrovėliai išėjo, iš namo pagrobę televizorių ir kirvį. Dar vieną televizorių ir telefoną plėšikai sudaužė. Plėšikų išgąsdintas rokiškėnas pagalbos paprašė tik ryte, pamatęs pro šalį einantį kaimyną. Dėl plėšimo buvo pradėtas ikiteisminis tyrimas, kurį atliko Panevėžio apskrities policijos komisariato Kriminalinės policijos nusikaltimų nuosavybei tyrimo valdybos pareigūnai, o jiems vadovavo ir valstybinį kaltinimą teisme palaikė Panevėžio apylinkės prokuratūros prokuroras Paulius Jasiukaitis. Teisėtvarkos pareigūnai netrukus nustatė įtariamuosius – ne kartą teistus rokiškėnus: 51 metų A.B., 50-metį A.K. ir 37 metų J.T. Jiems buvo pareikšti kaltinimai dėl plėšimo įsibraunant į patalpas ir veikiant bendrininkų grupėje. Išnagrinėję bylą, Panevėžio apylinkės teismo Rokiškio rūmai gegužės 18 dieną paskelbė apkaltinamąjį nuosprendį. A.B. skirta 3,5 metų, A.K. – 4 metų, o J.T. – 4,5 metų laisvės atėmimo bausmės. 
              UAB „Lrytas“,A. Goštauto g. 12A, LT-01108, Vilnius.
             
            Įm. kodas: 300781534
            Įregistruota LR įmonių registre, registro tvarkytojas: Valstybės įmonė Registrų centras 
            lrytas.lt redakcija news@lrytas.lt
            Pranešimai apie techninius nesklandumus pagalba@lrytas.lt 
                  Atsisiųskite mobiliąją lrytas.lt programėlę
                 
                  Sekite mus:
                