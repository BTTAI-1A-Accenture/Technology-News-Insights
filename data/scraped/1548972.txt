Näe tärkeimmät uutiset täydennettynä sinulle valikoidulla sisällöllä. Lue lisää Kantahämäläisen paikkakunnan rauhaisa idylli särkyi viikonloppuna, kun tieto henkirikoksesta saavutti naapurit. Taposta epäillään 25-vuotiasta miestä, jolla on aiempaa rikostaustaa. Epäilty henkirikos tapahtui perjantaina Janakkalassa tässä talossa. Kuva: Lukijan kuva JANAKKALAN Tervakosken taajaman omakotitaloalueella tapahtui perjantaina epäilty henkirikos. Teosta epäilty 25-vuotias mies vangittiin maanantaina todennäköisin syin epäiltynä taposta ja törkeästä ampuma-aserikoksesta.  Ilta-Sanomat uutisoi aiemmin, että talo, jossa tapon epäillään tapahtuneen, sijaitsee parin kilometrin päässä Tervakosken keskustasta, lähellä huvipuisto Puuhamaata.  Lue lisää: Naapuri kertoo hetkestä, jolloin järkyttävät tapahtumat valkenivat rauhallisella asuin­alueella Janakkalassa – ”Silloin ajattelin, että mitä ihmettä” Epäilty tekijä on Ilta-Sanomien tietojen mukaan 25-vuotias mies. Hänen uhrikseen joutui nainen. Miehen sosiaalisen median perusteella hän ja uhri tunsivat toisensa. Epäilty on ollut viime vuosina vastaajana useissa huumaus­aine­rikoksissa ja omaisuus­rikoksissa. Sosiaalisen median tietojen perusteella hän on kulkenut paljon Espoon ja Janakkalan väliä. Hän asuu Espoossa ja omistaa useita koiria. Lue lisää: Epäilty henkirikos Janakkalassa Epäilty ei omista taloa, jossa henkirikos on tapahtunut, eikä hän myöskään osoitetietojen perusteella asu siellä. Sen sijaan talossa asuu toinen samaa ikäluokkaa oleva mies. Sosiaalisen median tietojen perusteella epäilty ja talon omistaja ovat tuttavia. Tiedossa ei ole myöskään teon motiivia tai sitä, miksi epäilty on ollut perjantaina asunnossa. IS uutisoi aiemmin, että osa talon lähistöllä asuvista ihmisistä kertoi kuulleensa, että epäillyltä rikospaikalta olisi kantautunut ampumisen ääniä perjantai-iltana. Poliisi ei ole kommentoinut sitä, onko alueella ammuskeltu. Henkirikosepäily on ylipäätään järkyttänyt naapureita. Alue on rauhallinen, hyvin hoidettu omakotialue, eikä epäilty surmatalo poikkea muusta ympäristöstä. – Kyllähän tämä mietityttää. Olen aina ajatellut tämän rauhalliseksi seuduksi. Kun noin lähellä jotain tapahtuu. Lenkkeilen päivittäin sen talon ohi. Mitä jos olisin ollut liikenteessä juuri silloin, mitä silloin olisikaan tapahtunut, yksi naapuri kertoi IS:lle aiemmin.