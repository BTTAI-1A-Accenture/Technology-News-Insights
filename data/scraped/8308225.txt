Agenzia Giornalistica
direttore Paolo Pagliaro 



 Da giovedì 29 dicembre a domenica 1 gennaio sarà possibile assistere allo spettacolo ““da La Scala a Broadway: Romeo e Giulietta”, testo e regia di Walter Palamenga Volpini, in scena all'EcoTeatro di Milano, con Mirko Ranù, Luca Arcangeli. Alessandra Floresta, Giulio Galimberti, Greta Mazza e Walter Palamenga. Musica, canto e danza in una divertente e simpatica “sfida” tra generi ed epoche diverse: arie della tradizione lirica si alternano alle sonorità del musical creando un fil rouge tra le raffinate atmosfere del Teatro alla Scala di Milano e le sfavillanti luci dei teatri di Broadway. E non manca la danza con assoli e passi a due dal repertorio classico e moderno. Punto di partenza sarà il celebre dramma shakespeariano Romeo e Giulietta che ha ispirato opere liriche e musical come West Side Story di Leonard Bernstein. Poi tanto altro ancora in un susseguirsi di esibizioni e virtuosismi spettacolari e coinvolgenti. Spazio anche alla “decima musa” con citazioni, ricordi, racconti, sogni e visioni della tradizione cinematografica. AL MANZONI DI ROMA SI FESTEGGIA IL CAPODANNO CON “DIAMOCI DEL TU”Per Capodanno il Manzoni di Roma organizza una serata speciale: sabato 31 dicembre alle ore 23.00 si potrà festeggiare con Gaia de Laurentiis e Pietro Longhi, protagonisti di Diamoci del tu, capolavoro del drammaturgo canadese Norm Foster, per la regia di Enrico Maria Lamanna, prodotto dal Centro Teatrale Artigiano. E allo scoccare della mezzanotte, all’intervallo, il pubblico potrà brindare in sala in compagnia degli artisti, per dare il benvenuto al Nuovo Anno. In Diamoci del tu un asettico rapporto di lavoro pluriennale diventa sorprendentemente una spassosa, arguta e scintillante relazione. La storia tra il burbero e scontroso datore di lavoro e la sua ineffabile collaboratrice offre lo spunto per una commedia deliziosa che cancella di colpo la ruggine di un lungo regime di incomunicabilità. E il nuovo, improvviso scoprirsi riscatta sia lui che lei da anni di solitudine, di segreti e di dolori, prendendo una piega briosa e brillante. Lei sa tutto di lui. Lui non sa assolutamente nulla di lei. Non ha mai voluto saperne nulla, considerandola poco più di uno degli strumenti di cui si serve per il suo lavoro d’ufficio. Così, in una fredda sera di novembre, i due cominciano a confrontarsi per la prima volta senza la formalità dei ruoli, arrivando presto a rivelazioni sorprendenti, ma anche divertenti e commoventi.VANESSA INCONTRADA PROTAGONISTA AL DUSE DI BOLOGNASarà Vanessa Incontrada ad illuminare il gran gala di Capodanno del 31 dicembre, alle ore 21.30, al Teatro Duse di Bologna. L’attrice e conduttrice sarà sul palco di via Cartoleria, dal 29 dicembre al primo gennaio (giovedì e venerdì ore 21, domenica ore 16), con la commedia ‘Scusa sono in riunione…ti posso richiamare?’, scritta e diretta da Gabriele Pignotta, che è anche nel cast insieme a Fabio Avaro, Siddhartha Prestinari e Nick Nicolosi. Le scene sono di Matteo Soltanto, i costumi di Valter Azzini, le luci di Pietro Sperduti e le musiche di Stefano Switala. La produzione è firmata A.ArtistiAssociati. Al termine dello spettacolo, la sera di San Silvestro, il pubblico potrà, dunque, salutare il nuovo anno brindando in teatro insieme agli artisti della compagnia, riprendendo le fila di un’amatissima tradizione del Duse. Intelligenza e ironia sono gli ingredienti della commedia in cui Pignotta dipinge il ritratto della sua generazione, quella dei quarantenni di oggi, abbastanza cresciuta da poter vivere inseguendo il successo e la carriera, ma non abbastanza adulta da poter smettere di ridere ed ironizzare su se stessa. Ex ragazze ed ex ragazzi che, senza accorgersene, sono diventati donne e uomini con l’animo diviso tra ambizione e bisogno d’affetto. Sono, in fondo, persone portatrici sane di un fallimento sentimentale vissuto sui ritmi frenetici di un’esistenza ormai dipendente dalla tecnologia, che non lascia spazio ad un normale e sano vivere i rapporti interpersonali. Cosa succederebbe, allora, se il gruppo di amici al centro della storia, per lo scherzo di uno di loro, si ritrovasse protagonista di un reality show televisivo? La risposta rimane di proprietà di un pubblico che dopo avere riso di se stesso si interrogherà a lungo sul senso di molti aspetti della vita. ‘Scusa sono in riunione... ti posso richiamare?’ è, dunque, una commedia degli equivoci acuta e attualissima che, con ironia, invita a riflettere sull’ossessione della visibilità e sulla brama di successo tipici dei nostri tempi.SALE SUL PALCO ROMANO DI VILLA LAZZARONI “LO SCHIACCIANOCI”Sarà in scena venerdì 30 dicembre al Teatro di Villa Lazzaroni, a Roma, lo spettacolo Lo Schiaccianoci con Valeria Iacampo, Antonio Rotondo, Luca Laviano, Matilda Farrington, Silvia Spinogatti e Luca Morciano. Regia di Valeria Iacampo. Una commedia musicale inedita, uno spettacolo di prosa arricchito da coreografie di danza classica e contemporanea che viaggia sulle note delle musiche originali di Tchaikovsky. La notte della Vigilia di Natale, Clara, protagonista del racconto, affronterà un'avventura ricca di colpi di scena: tra addobbi e danze caratteristiche, si scontrerà con la paura di diventare grande. Imparerà che per realizzare i suoi sogni dovrà essere responsabile delle sue scelte. La tematica principalmente affrontata in questa versione dello spettacolo è l’età di passaggio dall’infanzia all’adolescenza. L’adolescenza rappresenta uno dei momenti più critici nella vita di un individuo: quando il bambino diventa adulto affronta delle trasformazioni di tipo fisico - psicologico che lo cambieranno per il resto della vita. Questo Schiaccianoci è un sogno ad occhi aperti e vuole lanciare un messaggio di speranza ai bambini di tutte le età: siamo più forti delle nostre paure.NELLA CAPITALE TORNANO GLI INTRIGHI DI “UNA ZITELLA DA SPOSARE”Torna a grande richiesta Teatro de’ Servi di Roma, dopo il successo riscosso nella scorsa stagione, dal 27 dicembre all’8 gennaio lo spettacolo “Una zitella da sposare” di Maurizio Paniconi e Alessandro Tirocchi, con la regia di Marco Simeoli. Marta 35enne single, che dopo varie love story non crede più all’amore, viene iscritta ad un social di incontri dalla madre, stanca di vederla sola. Luigi, il suo migliore amico, decide di aiutarla gestendole il profilo e organizzandole qualche appuntamento. Dopo alcuni incontri deludenti, all’improvviso la svolta: Marta incontra Marco, che le piace subito, ed Enrico, suo vecchio compagno di classe di cui era innamorata. Marta inizia a frequentare entrambi, a loro insaputa. La gestione del triangolo complica la vita di Marta e di Luigi che, per costringerla a scegliere, organizza una cena con i due pretendenti. Durante la serata tutti i nodi verranno al pettine: tra equivoci, bugie e situazioni comiche, si arriverà al giudizio finale. Una storia ricca di intrighi e colpi di scena, tra sentimenti, sorrisi, dubbi, triangoli sentimentali, vicissitudini familiari.   Le eccellenze italiane si raccontano Non un semplice viaggio,un ritorno ai luoghi del cuore Cooperativa di giornalisti a r.l. - P.IVA 05125621002 - Redazione Via S. Croce in Gerusalemme, 107 - 00185 Roma
Tel. 0039.06.77200071 - Fax 06.77202785 - amministrazione - redazione © 2015 Copyright 9Colonne. Tutti i diritti riservati. progettato da callipigia.com